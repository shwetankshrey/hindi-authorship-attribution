<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	दो दिन के बाद अल्&zwj;फ्रेड पुत्र सहित सेंटक्&zwj;लेयर से बिदा होकर अपने घर गया। जब तक अल्&zwj;फ्रेड वहाँ था, तब तक सब लोग हँसी-खुशी में भूले हुए थे। इस बीच में इवान्&zwj;जेलिन के स्&zwj;वास्&zwj;थ्&zwj;य की ओर किसी ने ध्&zwj;यान नहीं दिया। एक तो वह पहले ही से अस्&zwj;वस्&zwj;थ थी, इधर हेनरिक के साथ खेल-कूद में उस पर बहुत अधिक श्रम पड़ने के कारण वह और भी थक गई। उसका शरीर इतना निर्बल हो गया कि उसमें चलने-फिरने की शक्ति न रही। अब तक तो सेंटक्&zwj;लेयर ने मिस अफिलिया की बातों पर ध्&zwj;यान न दिया था, पर अब उसने डाक्&zwj;टर को बुलाकर इवा को दिखलाया और उसके हृदय में भी भाँति-भाँति की आशंकाएँ उठने लगीं।</p>
<p>
	सेंटक्&zwj;लेयर की स्&zwj;त्री, मेरी, कभी भूल से भी अपनी लड़की के स्&zwj;वास्&zwj;&zwj;थ्&zwj;य के संबंध में कुछ न पूछती थी। इधर उसने मुहल्&zwj;ले की स्त्रियों से दो-तीन नए रोगों की चर्चा सुनी थी। बस, अब वह उन्&zwj;हीं नए रोगों के सब लक्षण अपने शरीर में देखने लगी। वह इन अपने ही कल्पित रोगों में इतनी अधिक उलझी रहती थी कि उसे किसी और के अच्&zwj;छे या बीमार होने की खोज करने की फुर्सत ही नहीं थी। उसे कन्&zwj;या की खबर लेने का भी तनिक अवकाश न था। वह तो अपने ही रोगों की चिंता में लगी रहती थी कि कैसे उनसे पिंड छूटेगा। साथ ही एक और बात थी, वह समझती थी कि संसार में किसी भी व्&zwj;यक्ति को उसके जितनी पीड़ा नहीं हो सकती और रोग जितने होते हैं, उसी के होते हैं दूसरे किसी के रोगों को तो वह एक काम न करने का बहाना और आलस्&zwj;य भर समझती थी। उसका ख्&zwj;याल था कि असल रोग उसी को होते हैं।</p>
<p>
	मिस अफिलिया ने इवा के रोगों के संबंध में कई बार मेरी की आँखें खोलने की चेष्&zwj;टा की, पर सब व्&zwj;यर्थ गई। वह कहती थी - &quot;मेरी समझ में तो उसे कुछ नहीं हुआ है। वह मजे से खेलती-कूदती है।&quot;</p>
<p>
	&quot;तुम उसकी खाँसी नहीं देखती हो?&quot;</p>
<p>
	&quot;खाँसी के संबंध में आपके कहने की आवश्&zwj;यकता नहीं है। मैं खुद उस विषय में बहुत जानती हूँ। मैं जब इवा के बराबर थी, तब मेरे घरवाले समझते थे कि मुझे तपेदिक हो गया है। रात-रात भर मामी मेरे पास बैठी रहती थी। इवा की खाँसी मेरी खाँसी के मुकाबले कुछ भी नहीं है।&quot;</p>
<p>
	अफिलिया कहती - &quot;लेकिन वह दिन-प्रति-दिन कमजोर होती जा रही है।&quot;</p>
<p>
	&quot;मैं वर्षों ऐसी कमजोर थी। वह कोई खास बात नहीं है।&quot;</p>
<p>
	&quot;रात को रोज उसका शरीर गरम हो जाता है उसे रात को बराबर बुखार चढ़ता है।&quot;</p>
<p>
	&quot;वैसा तो मुझे दस साल तक था। बुखार के मारे रात को इतना पसीना आता था कि सारे कपड़े तरबतर हो जाते थे। सवेरे घंटों बैठकर मामी उन्&zwj;हें सुखाती थी। इवा को कोई वैसा बुखार नहीं है।&quot;</p>
<p>
	अफिलिया ने इसके बाद मेरी से इवा के संबंध में कुछ भी कहना बंद कर दिया, पर जब इवा इतनी कमजोर हो गई कि चारपाई से भी नहीं उठ सकती और उसके लिए डॉक्&zwj;टर बुलाया गया, तब एकाएक मेरी का अपनी बच्&zwj;ची के लिए प्रेम उमड़ पड़ा।</p>
<p>
	मेरी कहने लगी - &quot;मैं तो पहले ही जानती थी कि सेंटक्&zwj;लेयर की उदासीनता का यह फल मुझे भोगना पड़ेगा। मुझे संतान-शोक देखना पड़ेगा। एक तो मैं अपने ही रोगों के मारे मर रही हूँ, उस पर यह संतान-शोक! आदमी के इससे ज्&zwj;यादा और क्&zwj;या फूटे भाग्&zwj;य होंगे! न सात न पाँच, मेरे यह एक बच्&zwj;ची है और उसका यह हाल हुआ।&quot;</p>
<p>
	ये बातें कहकर वह दास-दासियों पर अपने दिल का गुबार निकालने लगी। मामी ने इवा की देखभाल में लापरवाही की है, यह कहकर उसे खूब कोसा। फिर अभिमान से मुँह फुलाकर मेरी सेंटक्&zwj;लेयर के सामने रोने लगी।<br />
	सेंटक्&zwj;लेयर ने कहा - &quot;प्&zwj;यारी मेरी, ऐसी बातें मुँह से न निकालो। इवा को अवश्&zwj;य आराम हो जाएगा। उसे ऐसा क्&zwj;या हुआ है?&quot;</p>
<p>
	मेरी बोली - &quot;सेंटक्&zwj;लेयर, तुम्&zwj;हें माँ की ममता का क्&zwj;या पता? तुम मेरा हृदय कभी नहीं समझ सके। अब भी तुम नहीं जान सकते कि अपनी संतान के लिए मेरा जी कितना छटपटा रहा है।&quot;</p>
<p>
	सेंटक्&zwj;लेयर ने कहा - &quot;पर ऐसी बातें मत करो, इस तरह छटपटानेवाली कोई बात नहीं है।&quot;</p>
<p>
	मेरी बोली - &quot;यह दशा देख-सुनकर मेरा जी तो तुम्हारी तरह नहीं मान सकता। सब बातों में तुम जैसे पत्&zwj;थर दिल के हो, मैं तो वैसी नहीं हूँ। संतान के नाम से यही एक लड़की है, इसकी बीमारी देखकर क्&zwj;या मैं बरदाश्&zwj;त कर सकती हूँ?&quot;</p>
<p>
	&quot;घबराओ मत! इवा का शरीर बड़ा कोमल है, इसी से अधिक गर्मी और हेनरिक के साथ खेल-कूद में अधिक श्रम पड़ने के कारण उसकी तबीयत खराब हो गई है। डाक्&zwj;टर साहब कहते हैं कि वह शीघ्र ही अच्&zwj;छी हो जाएगी।&quot;</p>
<p>
	मेरी ने कहा - &quot;मेरा यह हृदय इस बात को जानकर भी नहीं समझना चाहता। मैं भी चाहती हूँ कि तुम्&zwj;हारी तरह बिना घबराए सुख से रह सकती तो अच्&zwj;छा था, पर क्&zwj;या करूँ, यह जी तो नहीं मानता।&quot;</p>
<p>
	दो-तीन हफ्ते तक इवा को कुछ आराम लगा। वह उठकर फिर चलने-फिरने लगी। कभी-कभी पहले की भाँति बाग में जाकर टॉम के साथ बैठती थी। उसके पिता को यह देखकर बड़ा आनंद हुआ। पर मिस अफिलिया और चिकित्&zwj;सक की दृष्टि में बीमारी कुछ भी न घटी थी। इवा स्&zwj;वयं भी मन-ही-मन समझती कि इस पाप और अत्&zwj;याचारपूर्ण संसार को उसे शीघ्र ही छोड़ना पड़ेगा।</p>
<p>
	मनुष्&zwj;य के हृदय में मृत्&zwj;यु का संवाद कौन पहुँचाता है? मरणासन्&zwj;न के कान में कौन कह जाता है कि अब इस संसार में तुम्&zwj;हारी घडियाँ पूरी हो चुकी हैं? इवा को किसने कहा कि अब शीघ्र ही उसे यह संसार छोड़ना पड़ेगा? यदि कहिए कि मनुष्&zwj;य के अंदर बैठा हुआ अनंत सुख का अभिलाषी, ईश्&zwj;वर-सामीप्&zwj;य का प्रयासी, अमृत का अधिकारी, अविनाशी आत्&zwj;मा पहले ही से मृत्&zwj;यु का आगमन जान जाता है, तो फिर सब लोग क्&zwj;यों नहीं जान लेते? कोई जानता है, बहुत-से नहीं जानते, इसका क्&zwj;या कारण है? इसके उत्तर में इतना ही कहा जा सकता है कि विषयासक्&zwj;त सांसारिक जीवों के कान विषय-कोलाहल के बहरे हुए रहते हैं। उनकी आँखें मोहांधकार से ढकी रहती हैं। इस पाप से भरे संसार में रहने की उत्&zwj;कट इच्&zwj;छा मृत्&zwj;यु-चिंता को उनके हृदय में प्रवेश नहीं करने देती; इसी से विषयासक्&zwj;त जीव पहले से मृत्&zwj;यु का आगमन नहीं जान सकते। मृत्&zwj;यु के आगमन की ध्&zwj;वनि उन्&zwj;हें कभी नहीं सुनाई देती। किंतु पर-दु:ख-कातर, पवित्र-हृदया इवान्&zwj;जेलिन के कान सांसारिक कोलाहल से बहरे नहीं हुए थे, अपने सुख की इच्&zwj;छा कभी उसके हृदय में स्&zwj;थान नहीं पाती थी। यह संसार उसे दु:खमय जान पड़ता था, इसी से उसे परम पिता जगदीश्&zwj;वर का, उसके दु:ख-निवारण करने के लिए अपने धाम को बुलाने का संदेशा साफ सुनाई पड़ा। उसे इसका तनिक भी खेद न हुआ कि यह संसार छोड़ना पड़ेगा। उसके हृदय को कुछ आघात पहुँचानेवाली बात थी तो इतनी ही कि उसे अपने स्&zwj;नेहमय पिता को छोड़ना होगा, और उसकी मृत्&zwj;यु से उसके पिता शोक में पागल हो जाएँगे।</p>
<p>
	एक दिन टॉम को बाइबिल सुनाते हुए इवा ने कहा - &quot;टॉम काका, मैं जान गई कि ईसा ने क्&zwj;यों हम लोगों के लिए प्राण दिए हैं।&quot;</p>
<p>
	टॉम ने पूछा - &quot;कैसे?&quot;</p>
<p>
	&quot;ऐसे कि मेरे हृदय में भी उस भाव का अनुभव होता है।&quot;</p>
<p>
	&quot;वह अनुभव क्&zwj;या और कैसा है, मिस इवा? यह बात ठीक से मेरी समझ में नहीं आई।&quot;</p>
<p>
	&quot;मैं तुम्&zwj;हें समझाकर नहीं बता सकती, लेकिन मैंने जब उस जहाज में तुम्&zwj;हें तथा जंजीर से जकड़े हुए दूसरे दास-दासियों को, जिनमें कोई अपने बच्&zwj;चों से, कोई अपने पतियों से, और कोई अपनी माताओं से बिछुड़ने के कारण विलाप कर रहे थे, देखा और जब मैंने बेचारी प्रू की बात सुनी&hellip; ओफ, वह कैसा भयंकर कांड था, तब और अन्&zwj;य बहुत-से अवसरों पर मैंने इस बात का अनुभव किया कि यदि मेरे मरने से ये सब दु:ख-दर्द से छूट सकें तो मैं आनंद से मर जाऊँ।&quot;</p>
<p>
	इवा ने अपना दुबला-पतला हाथ टॉम पर रखते हुए भावावेश में कहा - &quot;टॉम काका, यदि मेरे मरने से इनका दु:ख दूर हो जाए, तो मैं खुशी से मर जाऊँगी।&quot;</p>
<p>
	टॉम विस्मित होकर उसका मुख निहारने लगा। पर अपने पिता के पाँवों की आहट पाकर इवा उठकर बरामदे में चली गई।</p>
<p>
	थोड़ी देर के बाद टॉम जब मामी से मिला तो उसने कहा - &quot;मामी, अब इवा को इस संसार में रखने का प्रयत्&zwj;न करना व्&zwj;यर्थ है। उसके भाल पर विधना का लेख है।&quot;</p>
<p>
	मामी ने अपने हाथ को ऊपर उठाते हुए कहा - &quot;हाँ-हाँ, यह तो मैं हमेशा से कहती आई हूँ। वह लड़की बचनेवाली नहीं है। ऐसे होनहार बच्&zwj;चे बहुत दिन नहीं जीते। वह हम सब लोगों को अनाथ कर जाएगी।&quot;</p>
<p>
	इवा अपने पिता के पास आई। उसके पिता ने उसे स्&zwj;नेहपूर्वक हृदय से लगाकर कहा - &quot;इवा बेटी, आजकल तो तुम अच्&zwj;छी हो न!&quot;</p>
<p>
	इवा ने आकस्मिक दृढ़ता से कहा - &quot;बाबा, बहुत दिनों से मैं तुमसे कुछ कहना चाहती थी। अब अधिक निर्बल होने से पहले ही मैं उन बातों को कह डालना ठीक समझती हूँ।&quot;</p>
<p>
	सेंटक्&zwj;लेयर का हृदय काँप उठा। इवा ने पिता की गोद में बैठकर कहा - &quot;बाबा, अब मेरे यहाँ रहने के सब उपाय व्&zwj;यर्थ हैं। तुम्&zwj;हें छोड़ जाने का समय अब बहुत निकट आ रहा है। मैं वहाँ जा रही हूँ, जहाँ से फिर कभी नहीं लौटा जाता।&quot; कहकर उसने ठंडी साँस ली।</p>
<p>
	इवा की ये बातें सेंटक्&zwj;लेयर के हृदय में बरछी की तरह पार हो गईं पर ऊपर से उसने प्रसन्&zwj;नता का भाव रखकर कहा - &quot;इवा बेटी, तुम्&zwj;हें झूठा संदेह हो गया है। इन चिंताओं को छोड़ो! यह देखो, मैं तुम्&zwj;हारे लिए कैसा अच्&zwj;छा खिलौना लाया हूँ।&quot;</p>
<p>
	इवा ने खिलौने को हाथ में रखकर कहा - &quot;बाबा, तुम अपने को धोखे में मत रखो। मैं अच्&zwj;छी तरह जानती हूँ कि मैं ठीक नहीं होऊँगी। बाबा, मुझे यह संसार छोड़ने में जरा भी कष्&zwj;ट नहीं जान पड़ता। बस, तुम्&zwj;हारी और घर के दूसरे लोगों की बात सोचकर बुरा लगता है, नहीं तो मैं यहाँ से जाने में बड़ी खुश हूँ। बहुत दिनों से मैं इस दुनिया को छोड़ने की इच्&zwj;छा कर रही हूँ।&quot;</p>
<p>
	सेंटक्&zwj;लेयर ने कहा - &quot;प्&zwj;यारी बच्&zwj;ची, तेरे इस छोटे से मन में इतनी उदासीनता क्&zwj;यों भरी हुई है? अपनी प्रसन्नता के लिए तुझे जो चाहिए, वह सब हमारे घर में है और वह तुझे मिल सकता है।&quot;</p>
<p>
	&quot;बाबा, मैं स्&zwj;वर्ग में ही जाकर रहना चाहती हूँ। बाबा, यहाँ ऐसी बहुत-सी बातें हैं, जो मेरे जी को दुखाती हैं, जो मुझे बड़ी भयंकर जान पड़ती हैं।&quot;</p>
<p>
	सेंटक्&zwj;लेयर ने पूछा - &quot;वे कौन-सी बातें हैं, जो तुझे दु:ख देती हैं और भयंकर लगती हैं?&quot;</p>
<p>
	इवा ने कहा - &quot;बाबा, नित्&zwj;य ही तो वे बातें होती हैं। मुझे अपने इन दास-दासियों के लिए बड़ा कष्&zwj;ट होता है। ये मुझे बड़ा प्&zwj;यार करते हैं, मुझे बहुत चाहते हैं। मैं चाहती हूँ कि ये सब आजाद हो जाएँ।&quot;</p>
<p>
	सेंटक्&zwj;लेयर बोला - &quot;क्&zwj;या तुम समझती हो कि वे हमारे यहाँ आराम से नहीं हैं?&quot;</p>
<p>
	&quot;हाँ, बाबा, पर तुम्&zwj;हें कुछ हो जाए तो उनका क्&zwj;या होगा? बाबा, तुम्&zwj;हारे सरीखे आदमी दुनिया में कम होते हैं। अल्&zwj;फ्रेड चाचा तुम्&zwj;हारे जैसे नहीं है। माँ तुम्&zwj;हारे जैसी नहीं है। बेचारी प्रू के मालिक की बात सोचो। ओफ, लोग अपने दास-दासियों पर कितना अत्&zwj;याचार करते हैं, और कर सकते हैं।&quot; इतना कहते-कहते इवा थरथराने लगी।</p>
<p>
	सेंटक्&zwj;लेयर ने कहा - &quot;बेटी, तुम्&zwj;हारा हृदय कोमल है। दूसरों के दु:ख देखकर तुम्&zwj;हारे दिल को बड़ी चोट लगती है। मुझे खेद है कि मैंने तुम्&zwj;हें ऐसी बातें सुनने दीं।&quot;</p>
<p>
	इवा बोली - &quot;ओफ बाबा, तुम्&zwj;हारी इस बात से मेरा कलेजा फटा जाता है। संसार में दूसरे लोग जब केवल कष्&zwj;ट और दु:ख सह-सहकर ही जी रहे हैं तब तुम मुझे सुखी बनाकर जीवित रखना चाहते हो? ऐसे कष्ट से बचाना चाहते हो कि किसी के कष्&zwj;ट की कहानी भी नहीं सुनने देना चाहते! यह तो बड़ी भारी खुदगरजी है कि न तो मुझे ऐसी बातें जाननी चाहिए और न ही अनुभव करनी चाहिए कि जो मेरे हृदय में चुभ जाती हैं। इन बातों के बारे में मैंने बहुत सोचा है। बाबा, क्&zwj;या इन सब दासों को आजाद कर देने का कोई उपाय नहीं है?&quot;</p>
<p>
	सेंटक्&zwj;लेयर ने कहा - &quot;बेटी, यह बड़ा कठिन प्रश्&zwj;न है। इसमें कोई संदेह नहीं कि यह प्रथा बहुत बुरी है। बहुत-से लोग इसे बुरी-से-बुरी प्रथा समझते हैं। मैं स्&zwj;वयं इसे बहुत बुरा मानता हूँ। हृदय से चाहता हूँ कि इस पृथ्&zwj;वी पर एक भी मनुष्&zwj;य गुलाम न रहे। सब स्&zwj;वतंत्रता का सुख भोगें पर इसका कोई सरल उपाय मेरी समझ में नहीं आता।&quot;</p>
<p>
	&quot;बाबा, क्&zwj;या लोगों के घर घूम-घूमकर सबको नहीं समझा सकते कि यह प्रथा बड़ी घृणित है, इसे तुरंत उठा देना चाहिए? बाबा, मैं जब मर जाऊँगी, तब तुम मेरा खयाल करके मेरे लिए इसे करोगे? मुझसे यह होता तो मैं ही करती।&quot;</p>
<p>
	इवा की बात सुनकर सेंटक्&zwj;लेयर ने कहा - &quot;इवा, तुम मरोगी! बेटी, तुम मुझसे ऐसी बातें मत कहो। तुम्&zwj;हारे सिवा इस संसार में मेरा और है ही क्&zwj;या?&quot;</p>
<p>
	इवा बोली - &quot;बाबा, उस बेचारी प्रू के पास उस लड़के के सिवा और क्या था? संतान के शोक में वह पागल हो गई थी। उसके मरने के बाद भी वह उसका रोना सुनती थी। बाबा, तुम मुझे जितना प्&zwj;यार करते हो, उतना ही ये गुलाम भी अपने बच्&zwj;चों से करते हैं। ओफ, उनके लिए कुछ करो। हमारे यहाँ मामी है, वह अपने बच्&zwj;चों को प्&zwj;यार करती है। जब वह उनकी चर्चा करती है तब मैंने उसकी आँखों से आँसू झरते देखे हैं। और टॉम भी अपने बच्&zwj;चों को प्&zwj;यार करता है। बाबा, ये बड़ी भयंकर बातें हैं और मुझसे सहन नहीं होतीं।&quot;</p>
<p>
	सेंटक्&zwj;लेयर ने अत्&zwj;यंत दु:खित होकर कहा - &quot;इवा बेटी, तुम रो-रोकर अपने जी को परेशान मत करो। मरने की बात मुँह से न निकालो। तुम जो चाहती हो, सो मैं करूँगा।&quot;</p>
<p>
	इवा ने तत्&zwj;काल कहा - &quot;बाबा, तुम मुझसे प्रतिज्ञा करो कि टॉम को मेरी मृत्&zwj;यु होते ही मुक्&zwj;त कर दोगे।&quot;</p>
<p>
	सेंटक्&zwj;लेयर ने कहा - &quot;बेटी, जो कुछ तुम कहोगी वह मैं अवश्&zwj;य कर दूँगा।&quot;</p>
<p>
	सेंटक्&zwj;लेयर इवा को छाती से चिपटाए चुपचाप बैठा रहा। देखते-देखते संध्&zwj;या का आगमन हुआ। चारों ओर से इवा की प्रशांत मूर्ति और विशाल नेत्रों पर घोर अंधकार छा गया। उसका चेहरा अब सेंटक्&zwj;लेयर को नहीं दिखाई दे रहा था। पर उसकी सुरीली मधुर वाणी देववाणी की भाँति उसके कर्ण-कुहरों में गूँज रही थी। उसे अपने विगत जीवन की संपूर्ण बातें स्&zwj;मरण हो आईं, अपनी माता की प्रार्थना याद आई। अपने बाल्&zwj;य जीवन की बातें, संसार में प्रवेश करने के बाद जगत के हित-साधन की इच्&zwj;छा के जड़ से उखड़ जाने की बातें, एक-एक करके याद आने लगीं। यों ही देर तक बैठे-बैठे सेंटक्&zwj;लेयर बहुत-सी बातें याद करता और सोचता रहा, पर मुँह से कुछ न बोला।</p>
<p>
	अंत में जब बहुत अँधेरा हो गया तब इवा को गोद में उठाकर अपने सोने के कमरे में ले गया। उसे अपने ही साथ लिटाकर उस समय तक गीत गाकर सुनाता रहा, जब तक कि नींद ने उसे आ नहीं घेरा।</p>
</div></body></html>