<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	अब हम थोड़ी देर के लिए टॉम से विदा होकर जार्ज, इलाइजा, जिम और उसकी वृद्ध माता का वृत्तांत सुनाते हैं।</p>
<p>
	संध्&zwj;या का समय निकट है। जार्ज अपने लड़के को गोद में लिए हुए और अपनी स्&zwj;त्री इलाइजा का हाथ अपने हाथ में पकड़े हुए बैठा है। दोनों चिंता-मग्&zwj;न और गंभीर जान पड़ते हैं। उनके गालों पर आँसुओं के चिह्न दीख पड़ते हैं।</p>
<p>
	जार्ज ने कहा - &quot;हाँ, इलाइजा, मैं जानता हूँ कि तुम जो कहती हो, सब सच है। तुम्&zwj;हारा हृदय स्&zwj;वर्गीय भावों से पूर्ण है। इसके विपरीत, मेरा हृदय बिल्&zwj;कुल शुष्&zwj;क है, लेकिन मैं तुम्&zwj;हारे वचन-पालन की चेष्&zwj;टा करूँगा। मैं तुमसे निश्&zwj;चय कहता हूँ कि स्&zwj;वतंत्र हो जाने पर मैं एक ईसाई का-सा श्रद्धालु हो जाऊँगा। सर्वशक्तिमान ईश्&zwj;वर जानता है कि मैंने कभी अपने मन में बुरे विचारों को स्&zwj;थान नहीं दिया। जब-जब मुझपर घोर अत्&zwj;याचार हुए, तब-तब मैंने उसी का नाम लेकर अपने मन को धीरज दिया। अब मैं सारी पिछली सख्तियों और अत्&zwj;याचारों को मन से भुला दूँगा। अपनी बाइबिल पढूँगा और सज्&zwj;जन बनने की चेष्&zwj;टा करूँगा।&quot;</p>
<p>
	इलाइजा - &quot;और जब हम कनाडा पहुँच जाएँगे, तब मैं तुम्&zwj;हारी सहायता करूँगी। मैं बहुत अच्&zwj;छे कपड़े सीना जानती हूँ। मैं बढ़िया धुलाई और इस्&zwj;तरी का काम भी कर सकती हूँ। हम दोनों वहाँ कुछ-न-कुछ करके अपना जीवन-निर्वाह कर लेंगे।&quot;</p>
<p>
	जार्ज - &quot;हाँ, इलाइजा, मुझे पेट की इतनी चिंता नहीं है। इस बच्&zwj;चे को और तुम्&zwj;हें साथ लेकर जहाँ-कहीं रहूँगा, वहीं मेरे लिए स्&zwj;वर्ग है। मैं अधिक नहीं चाहता। ईश्&zwj;वर से इतनी ही प्रार्थना है कि तुमसे वियोग न हो। इस बालक को कोई हमसे छीन न सके। सोचने की बात है कि ये नर-पिशाच गोरे माता की गोद से बच्&zwj;चों को छीनकर और पति से स्&zwj;त्री को अलग करके बेच डालते हैं। इससे अभागे गुलामों के हृदयों को कितना कष्&zwj;ट पहुँचता है। मैं ऐसी दशा में यही चाहता हूँ कि तुम पर और इस बच्&zwj;चे पर मेरा अपना कहने का अधिकार हो जाए। इसके सिवा मैं ईश्&zwj;वर से और कुछ नहीं माँगता। मैंने गत पच्&zwj;चीस वर्ष की अवस्&zwj;था तक प्रतिदिन कठिन परिश्रम किया है और उसके लिए कौड़ी भी नहीं पाई। न मेरे रहने के लिए झोपड़ी थी और न अपनी कहने के योग्&zwj;य एक बालिश्&zwj;त जमीन ही। इतने पर भी वे यदि मेरा पिंड छोड़ दें तो मुझे संतोष है। मैं उनका कृतज्ञ रहूँगा। मैं कमाकर तुम्&zwj;हारे मालिक को तुम्&zwj;हारा और अपने इस लड़के का मूल्&zwj;य भेज दूँगा। अपने पुराने मालिक का तो मैं एक कोड़ी का भी कर्जदार नहीं। उसने मुझे जितने में खरीदा था, उससे पाँच गुना उसने मेरे द्वारा वसूल कर लिया। इलाइजा, स्&zwj;वाधीनता बड़ा अमूल्&zwj;य रत्&zwj;न है, पर चिरपराधीन व्&zwj;यक्ति स्&zwj;वाधीनता के सुख को नहीं जान सकता। मिश्री खाए बिना उसका स्&zwj;वाद नहीं जाना जा सकता। इसी भाँति जो सदा से पराधीन है, वह स्&zwj;वाधीनता की महिमा नहीं समझ सकता। इस विपत्ति की दशा में रहते हुए भी मैं तुमसे स्&zwj;वाधीनतापूर्वक बातें कर रहा हूँ, इतने ही से मेरा हृदय आनंद से नाच रहा है। आज स्&zwj;वाधीनता ने मुझमें फिर जान डाल दी है। परमात्&zwj;मा करे, संसार में कोई भी पराधीन न रहे, कोई स्&zwj;वाधीनता के स्&zwj;वाद से वंचित न हो। संसार में किसी जाति को पराधीनता की जंजीर से न जकड़ा रहना पड़े। इलाइजा, पराधीनता की बेड़ी से सर्वथा मुक्&zwj;त हो जाने के लिए मैं बहुत छटपटा रहा हूँ।&quot;</p>
<p>
	इलाइजा - &quot;पर हम अभी संकट से पार नहीं हुए हैं। अभी कनाडा दूर है।&quot;</p>
<p>
	जार्ज - &quot;यह सत्&zwj;य है, पर स्&zwj;वाधीनता की वायु मंद-मंद लहराती जान पड़ती है और उसके स्&zwj;पर्श मात्र से मैं सजीव-सा जान पड़ता हूँ।&quot;</p>
<p>
	इसी समय बाहर किसी के बातचीत करने की आवाज सुनाई दी। तुरंत ही किसी ने दरवाजा खड़खड़ाया। इलाइजा ने जाकर दरवाजा खोल दिया।</p>
<p>
	बाहर से साइमन हालीडे एक क्&zwj;वेकर-संप्रदाई भाई को साथ लिए हुए अंदर आए। इस दूसरे आदमी का नाम साइमन हालीडे ने फीनियस बताया। फीनियस लंबा-चौड़ा आदमी था। चेहरा देखने से कार्यदक्ष, चालाक और लड़ाका जान पड़ता था। साइमन हालीडे की भाँति इसके मुख पर शांत भाव न था। यह उस ढंग के आदमियों में था जो जितना होते हैं उससे अपने को अधिक समझते और प्रकट करने की कोशिश करते हैं। पर दिल का साफ था।</p>
<p>
	साइमन हालीडे ने अंदर आकर कहा - &quot;जार्ज, बड़ी आफत है। तुम्&zwj;हें पकड़ने के लिए आदमी तैनात हुए हैं। फीनियस ने उनकी कुछ-कुछ बातें सुनी हैं। अच्&zwj;छा होगा कि इसी के मुँह से सारी बातें सुनो।&quot;</p>
<p>
	फीनियस ने कहना आरंभ किया - &quot;मेरा सदा से यह मत है कि आदमी को सर्वदा एक कान खुला रखकर सोना चाहिए। उससे बड़ा लाभ होता है। पिछली रात मैं एक होटल में ठहरा था। वहाँ एक कमरे में बिस्&zwj;तर पर पड़ा हुआ था, पर अपने सिद्धांत के अनुसार मैं नींद में ऐसा बेहोश नहीं हो गया था, जैसे कि अक्&zwj;सर लोग हो जाया करते हैं कि कोई उनके सिरहाने का तकिया भी खींच ले जाए तो उन्&zwj;हें पता न लगे। हाँ, तो मुझे मालूम हुआ कि मेरे कमरे के बगलवाले कमरे में बैठे कुछ लोग शराब पी रहे हैं और बातें कर रहे हैं। उनकी बातें सुनने की मुझे उतनी परवा नहीं थी, पर जब मैंने उन्&zwj;हें क्&zwj;वेकर-मंडली का नाम लेते सुना तो मेरे जी में खटका हुआ और मैं ध्&zwj;यान से उनकी बातें सुनने लगा। उनमें से एक ने कहा, &#39;जरूर वे भगोड़े दास-दासी क्&zwj;वेकरवालों के गाँव में ही छिपे हैं। जल्&zwj;दी चलकर उस नौजवान को गिरफ्तार करना चाहिए। उसे केंटाकी ले चलकर उसके मालिक को सौंपना होगा। उसका मालिक जरूर ही उसे मार डालेगा। उसको ऐसी सजा हो जाने पर फिर गुलाम लोग भागने का दुस्&zwj;साहस नहीं करेंगे। पर उस युवक के लड़के को जिस दास-व्&zwj;यवसायी ने खरीदा था, उसी को दिया जाएगा, खूब माल मिलेगा और उस युवक की स्&zwj;त्री को दक्षिण में बेचकर सहज में सोलह-सत्रह सौ मार लिए जाएँगे। वह स्&zwj;त्री बड़ी सुंदरी है। जिम और उसकी माता को यदि उनके पहले मालिकों के यहाँ ले जाएँ तो वे जरूर हमें खूब इनाम देंगे। उस आदमी की बातों से मुझे यह भी जान पड़ा कि उनके साथ पुलिस के दो सिपाही भी हैं और तुम लोगों की गिरफ्तारी के लिए उनके पास वारंट है। इनमें से एक जो नाटा है, वह जरूर वकील है, क्&zwj;योंकि बड़ी कानूनी बातें बनाता है। उसने निश्&zwj;चय किया है कि वह अदालत में जाकर झूठमूठ कह देगा कि इलाइजा उसी की खरीदी हुई दासी है। फिर उसकी बात पर जब इलाइजा उसकी हो जाएगी तब वह उसे दक्षिण में ले जाकर बेच डालेगा। पुलिस के सिपाहियों के सिवा उनके साथ और भी कई आदमी हैं। मैं बड़ी तेजी से यहाँ आया हूँ। मैं समझता हूँ कि वह सवेरे सात या ज्&zwj;यादा-से-ज्&zwj;यादा आठ बजते-बजते यहाँ पहुँच जाएँगे। इसलिए अब जो करना हो, जल्&zwj;दी किया जाए।&quot;</p>
<p>
	इस वार्तालाप के उपरांत यह मंडली जिस विचित्र ढंग से खड़ी थी, वह दृश्&zwj;य चित्र लेने योग्&zwj;य था। हालीडे के चेहरे पर काफी चिंता छा गई थी। फीनियस भी बड़ी गहरी चिंता में मग्&zwj;न जान पड़ता था। इलाइजा अपने स्वामी के गले में हाथ डाले खड़ी हुई उसकी ओर देख रही थी। जार्ज की आँखों में सुर्खी छा गई थी। उसकी ऐसी दशा हो गई थी, मानो उसकी आँखों के सामने उसकी स्&zwj;त्री की नीलामी हो रही हो और उसका लड़का किसी दास-व्&zwj;यवसायी को बेचा जा रहा हो।</p>
<p>
	इलाइजा बड़ी दीनता से बोली - &quot;जार्ज, अब क्&zwj;या उपाय होगा?&quot;</p>
<p>
	&quot;मैं उपाय जानता हूँ।&quot; - यह कहकर जार्ज कोठरी के अंदर गया और अपनी पिस्&zwj;तौल लाकर बोला - &quot;जब तक मेरे हाथ में पिस्&zwj;तौल है, किसी का कुछ डर नहीं। जब तक मुझ में जान है, कोई गोरा तुम्&zwj;हारा बाल बाँका नहीं कर सकता।&quot;</p>
<p>
	साइमन हालीडे ने एक ठंडी साँस लेते हुए उससे कहा - &quot;मैं तुमसे प्रार्थना करता हूँ कि ऐसा मत करना।&quot;</p>
<p>
	इस पर जार्ज ने साइमन से कहा - &quot;महाशय, आपने पिता की भाँति हम लोगों को शरण दी है, इसके लिए हम सब आपके कृतज्ञ हैं, परंतु यदि पकड़नेवालों से यहाँ हम लोगों का किसी प्रकार का झगड़ा हो गया तो देश-प्रचलित घृणित कानून के अनुसार आपको भी दंड-भागी होना पड़ेगा। इसलिए मैं चाहता हूँ कि आगे जाकर पकड़नेवालों से मुकाबला हो, जिससे आप पर किसी तरह की आपत्ति आने का अंदेशा न रहे। पकड़नेवालों से भेंट होने पर हम उनके छक्&zwj;के छुड़ा देंगे। उन स्&zwj;वार्थी, नर-पिशाच, विवेकहीन गोरों के खून की नदी बहा देंगे। जिसमें दैत्&zwj;य का-सा बल है, वह बड़ा साहसी तथा मरने-मारने को सदा तैयार है। मुझे भी किसी का भय नहीं है।&quot;</p>
<p>
	फीनियस अब तक खड़ा बातें सुन रहा था। उसने कहा - &quot;हाँ, भाई, तुम बहुत ठीक कहते हो। पर तुम्&zwj;हें एक गाड़ी हाँकनेवाले की तो जरूरत पड़ेगी ही, क्&zwj;योंकि तुम्&zwj;हें तो रास्&zwj;ता मालूम नहीं। मैं तुम्&zwj;हारे साथ चलूँगा।&quot;</p>
<p>
	जार्ज- &quot;पर मैं नहीं चाहता कि तुम इस आफत में पड़ो।&quot;</p>
<p>
	फीनियस - (आश्&zwj;चर्य से) &quot;आफत! जब आफत आए तो जरा कृपा करके मुझसे भी उसकी जान-पहचान करा देना।&quot;</p>
<p>
	साइमन ने कहा - &quot;फीनियस बड़ा साहसी और बुद्धिमान आदमी है। वह जी-जान से तुम लोगों की रक्षा करेगा। जार्ज, इतनी जल्&zwj;दबाजी की जरूरत नहीं है। जरा धीरज से काम लो, युवकों का खून बहुत जल्&zwj;दी उबल उठता है।&quot;</p>
<p>
	जार्ज - &quot;मैं पहले किसी पर आक्रमण नहीं करूँगा। मैं उनसे केवल इतना ही कहूँगा कि वह मुझे इस देश से जाने दें और मैं शांतिपूर्वक चला जाऊँगा। हाँ, यदि उन्&zwj;होंने मेरे कार्य में किसी प्रकार की बाधा डाली तो वे हैं और यह पिस्&zwj;तौल, मैं बिना उनकी जान लिए नहीं छोडूँगा। उनकी जान लेने पर उस दु:ख की शांति हो जाएगी, जो माता और बहन का वियोग होने से मुझे हरदम सताया करता है।&quot; माता और बहन का स्&zwj;मरण होते ही उसकी आँखों से आँसुओं की धारा बह निकली। उमड़े हुए शोक से उसका गला भर आया। वह अस्&zwj;फुट-स्&zwj;वर में कहने लगा - &quot;बीती बात याद करके मेरा कलेजा फटा जाता है। मेरी एक बड़ी बहन थी। उसे मेरे नीच मालिक ने दक्षिण में बेच डाला। अब स्&zwj;त्री और पुत्र से अलग करके मेरी दुर्दशा करना चाहता है। जब ईश्&zwj;वर ने मुझे स्&zwj;त्री-पुत्र की रक्षा के लिए ये दो दृढ़ भुजाएँ दी हैं तब यदि मैं उनके लिए इनका उपयोग न करूँ, तो ये व्&zwj;यर्थ हैं। मैं निश्&zwj;चय के साथ कहता हूँ कि मेरी देह में प्राण रहते मेरी स्&zwj;त्री और पुत्र को कोई मुझसे अलग नहीं कर सकता। क्&zwj;या आप इस आचरण के लिए मुझे दोषी कहेंगे?&quot;</p>
<p>
	साइमन - &quot;कभी नहीं! इन स्&zwj;वार्थी नर-पिशाच गोरों के सिवा और कोई तुम्&zwj;हारे इस आचरण को बुरा नहीं कह सकता। दुर्बल से दुर्बल आदमी भी इतना अत्&zwj;याचार सहन नहीं कर सकता। धिक्&zwj;कार है इस पाप और अत्&zwj;याचार-पूर्ण संसार को! पर उससे अधिक धिक्&zwj;कार है उन पाखंडियों को, जिनकी स्&zwj;वार्थपरता और अर्थ-तृष्&zwj;णा के कारण इस संसार में पाप और अत्&zwj;याचार फैला हुआ है।&quot;</p>
<p>
	फीनियस अब तक खामोश बैठा हुआ था। साइमन की बात समाप्&zwj;त होने पर वह बोला - &quot;भाई जार्ज, ईश्&zwj;वर ने मेरी इन दो भुजाओं में भी कुछ बल दिया है। मित्र, मुझे विश्&zwj;वास है कि काम पड़ने पर ये भुजाएँ तुम्&zwj;हारे लिए इस शरीर से अलग हो जाने को भी तैयार रहेंगी।&quot;</p>
<p>
	साइमन ने कहा - &quot;फीनियस, जार्ज पर जैसे-जैसे अत्&zwj;याचार हुए हैं, उससे उसके मन में बदला चुकाने की प्रवृत्ति का आना स्&zwj;वाभाविक है, लेकिन तुम तो शांत रहो। हाँ, सताए हुए अपने भाई-बंधुओं की सहायता के लिए सदा प्राण देने को प्रस्&zwj;तुत अवश्&zwj;य रहना चाहिए और अत्&zwj;याचार के विरुद्ध इसी प्रकार कटिबद्ध रहना ठीक है। पर अब तो नेताओं ने इस विषय में इससे बहुत अच्&zwj;छे मार्ग का अनुसरण करने की सलाह दी है। उनका कहना है कि मनुष्&zwj;य को कोई कार्य क्रोधांध अवस्&zwj;था में नहीं करना चाहिए। क्रोध और द्वेष दोनों मन के विकार हैं। अत्&zwj;याचार को दूर करने के लिए इन दोनों शत्रुओं के वश में होकर कोई काम करना उचित नहीं है। क्रोध के समय मनुष्&zwj;य को भले-बुरे का ज्ञान नहीं रहता है। अतः कुछ सोचना हो, करना हो, सब शांति में होना चाहिए। ईश्&zwj;वर से हम लोगों को प्रार्थना करनी चाहिए कि हम भटकने न पाएँ।&quot;</p>
<p>
	फीनियस पर इस उपदेश का कोई विशेष प्रभाव नहीं पड़ा, किंतु फिर भी वह अपनी प्रचंड प्रकृति को वश में करने की चेष्&zwj;टा करने लगा। हम पहले कह आए हैं कि फीनियस एक भीम-प्रकृति का मनुष्&zwj;य है, बड़ा संग्राम-प्रिय है, अवसर आने पर वह साक्षात यमराज की भाँति लड़ता है। विपदा किसे कहते हैं, यह तो वह स्&zwj;वप्&zwj;न में भी नहीं सोचता। असल में युद्ध के लिए शारीरिक बल की ही आवश्&zwj;यकता नहीं है बल्कि मा&zwj;नसिक बल भी इसके लिए बहुत जरूरी है। जो मौत के मुँह में जाने से डरता है, वह कायर संग्राम के उपयुक्&zwj;त नहीं। उसे कभी देव-दुर्लभ वीर की पदवी नहीं मिल सकती। वीर की जान हथेली पर रहती है, मौत उसके लिए खेल की वस्&zwj;तु है। फीनियस मृत्&zwj;यु से कभी नहीं डरता था। पहले तो वह और भी आग-बबूला था, किंतु अब कुछ शांत प्रकृति का हो गया है। प्रेम की छूत वज्र-हृदय को भी कोमल बना देती है। क्&zwj;वेकर-संप्रदाय की किसी सुशिक्षिता, सहृदया युवती के प्रेम में फँसने के बाद फीनियस की प्रकृति कुछ ठंडी हो गई है। इसकी परोपकार-वृत्ति बड़ी प्रबल है। दूसरे का भला होता हो तो यह अपनी जान दे सकता है। पर अब पहले का-सा भाव नहीं है। पहले वह बिना सोचे-विचारे, बिना बात की, लड़ाई मोल ले लेता था; किंतु अब अपनी प्&zwj;यारी के शांत मुख कमल का स्&zwj;मरण आते ही फीनियस अपनी दुर्दम्&zwj;य प्रकृति को वश में करने की चेष्&zwj;टा करता है। अब वह सदुपदेश के सम्&zwj;मुख सिर झुकाता है। ज्ञानी और महात्&zwj;माओं के वाक्&zwj;यों पर बड़ी श्रद्धा रखता है।</p>
<p>
	फीनियस को गरम होते देखकर साइमन की सहधर्मिणी वृद्ध राचेल ने मुस्&zwj;कराकर कहा - &quot;फीनियस किसी काम के लिए कमर कस ले तो किसी की मजाल है कि उसे उसके इरादे से हटा दे लेकिन अब उसका हृदय प्रेम की पवित्र डोर से बँधा हुआ है। इस समय उसका दुर्दम्&zwj;य मन कैदी बना हुआ है।&quot;</p>
<p>
	राचेल की बात समाप्&zwj;त हो जाने पर जार्ज ने साइमन से कहा - &quot;खैर, आप जो कहते हैं, वह सब भी ठीक है, पर यहाँ से भागने के सिवा बचने की और क्&zwj;या सूरत है? जहाँ तक हो, यहाँ से जल्&zwj;दी ही हट जाना अच्&zwj;छा है।&quot;</p>
<p>
	इस पर फीनियस ने कहा - &quot;हाँ, यह ठीक है। अभी यहाँ से निकल चलने से फिर पकड़नेवालों की दाल न गलेगी। मैं तो दो घंटा रात रहे ही वहाँ से चल दिया था। वे सब आज सवेरे तुम लोगों की तलाश में निकलेंगे। यहाँ से अभी निकल चलें तो वे हम लोगों से चार कोस पीछे रहेंगे। मैं अभी जाकर माइकल क्रास को बुला लाता हूँ। वह पीछे रहकर पकड़नेवालों का भेद लेता रहेगा। हम लोग कुछ आदमी गाड़ी पर चढ़कर आगे बढ़ चलेंगे।&quot;</p>
<p>
	फीनियस जब माइकल क्रास को बुलाने चला गया, तब साइमन ने कहा - &quot;जार्ज, फीनियस बड़ा चतुर और कामकाजी आदमी है। तुम इसी की सलाह पर चलना। वह अपनी सामर्थ्&zwj;य भर तुम्&zwj;हारी भलाई करने से नहीं चूकेगा।&quot;</p>
<p>
	जार्ज - &quot;और तो कुछ नहीं, मुझे इस बात का बड़ा खेद हो रहा है कि कहीं हम लोगों के लिए आपको किसी आफत में न फँसना पड़े।&quot;</p>
<p>
	साइमन - &quot;हम लोगों के लिए तुम कोई चिंता मत करो। हमने जो कुछ किया है, अपने कर्तव्य के अनुरोध से किया है। कर्तव्य-पालन में हमारे प्राण भी जाएँ तो कोई चिंता नहीं।&quot;</p>
<p>
	फिर साइमन ने अपनी स्&zwj;त्री की ओर घूमकर कहा - &quot;राचेल, अब शीघ्र ही इन लोगों के खाने-पीने का प्रबंध हो जाना चाहिए। हम अपने घर से इन लोगों को भूखा नहीं जाने देंगे।&quot;</p>
<p>
	राचेल जब अपने बाल-बच्&zwj;चों को लेकर जल्&zwj;दी-जल्&zwj;दी भोजन बनाने में लगी हुई थी, उसी समय जार्ज और उसकी स्&zwj;त्री अपने छोटे कमरे में एक-दूसरे के गले में बाँहें डाले हुए बैठे कुछ ही देर में होनेवाले अपने वियोग के संबंध में बातें कर रहे थे। उनकी आँखों में आँसू भरे थे।</p>
<p>
	जार्ज ने कहा - &quot;इलाइजा, जो लोग मित्रों से घिरे हुए हैं, और धन-धान्&zwj;य, गृह तथा अनेकानेक संपत्तियों से पूर्ण हैं, उन्&zwj;हें स्&zwj;त्री-पुत्र का वियोग ऐसा दु:खदायी नहीं होता होगा। उनके सुख के अनेक साधन हैं, पर तुम्&zwj;हारे और इस संतान के सिवा संसार में मेरे लिए तो और कुछ नहीं है। तुमसे ब्&zwj;याह होने के पूर्व इस जगत में मेरी उस दुखियारी माता और बहन के अलावा और कोई प्राणी मुझे प्&zwj;यार की निगाह से देखनेवाला न था। जिस दिन प्रात: काल मेरी बड़ी बहन एमिली को सौदागर खरीदकर ले गया, उस दिन की याद करके मुझे अपार दु:ख होता है। मैं दालान में पड़ा सो रहा था। उस समय उसने रोते हुए आकर मेरा हाथ पकड़कर उठाया और कहा, &#39;जार्ज, आज तेरी अंतिम हिताकांक्षिणी जा रही है। अभागे बालक, तेरी क्&zwj;या गति होगी?&#39; मैं उठ खड़ा हुआ और उसके गले से लिपटकर रोने-चिल्&zwj;लाने लगा। वह भी बहुत रोई। वे अंतिम स्&zwj;नेह के शब्&zwj;द सुने आज मुझे दस वर्ष हो गए। मेरा हृदय जल-जलकर खाक हो गया। तुम्&zwj;हारे प्रेम से मेरे मुर्दा शरीर में कुछ जान आ गई थी। बीती बातों को भुलाकर मैं नया मनुष्&zwj;य बन गया। इलाइजा, अब मुझे मरना कबूल है, पर मैं उन लोगों को तुझे अपने पास से कदापि न ले जाने दूँगा। मुझे इस जीवन की कोई परवा नहीं है। जीना है तो सुख से, अपने स्&zwj;त्री-पुत्र सहित, नहीं तो इनसे बिछुड़कर जीने में क्&zwj;या आनंद रखा है? यों कुत्ते की मौत मरने की अपेक्षा वीरों की भाँति, अत्&zwj;याचारियों को, जो हमें सताते हैं, उन नर-पिशाच गोरों को मारकर मरना हजार दर्जे अच्&zwj;छा है।&quot;</p>
<p>
	इलाइजा ने सिसकते हुए कहा - &quot;हे परमात्&zwj;मन् दीनबंधु, हमपर दया करो। हम इतना ही माँगते हैं कि हम सबको इस देश से निर्विघ्&zwj;न पार कर दो।&quot;</p>
<p>
	जार्ज - &quot;ईश्&zwj;वर की इन अत्&zwj;याचारियों से सहानुभूति है? क्&zwj;या वह इनके अत्&zwj;याचारों को देखता है? वह क्&zwj;यों हम लोगों पर इतना अन्&zwj;याय होने देता है? और वे अत्&zwj;याचारी गोरे हमसे कहते हैं कि बाइबिल में गुलामी लिखी है। वास्&zwj;तव में शक्ति ही सब कुछ है। उनके पास धन है, जन है, वे स्&zwj;वस्&zwj;थ हैं और सब तरह से सुखी हैं। इससे जो चाहते हैं, करते हैं। संसार की बुरी-से-बुरी बात को ये धर्म का फतवा दिला लेते हैं। इनका धर्म केवल ढोंग के सिवा और कुछ नहीं है। क्रिश्चियन कहलाने पर भी इनमें क्रिश्चियन का एक भी गुण नहीं है। जो बेचारे गरीब सच्&zwj;चे क्रिश्चियन हैं, जिनमें ईसा की-सी सहनशीलता है, उन्&zwj;हें ये धूल में लुटाते हैं और ठोकरें लगाते हैं। जहाँ तक बनता है, उन्&zwj;हें सताते हैं। ये उन्&zwj;हें खरीदते हैं और फिर बेचते हैं। उनके जिगर के खून का, उनकी आहों का, और उनके आँसुओं का सौदा करते हैं और ईश्&zwj;वर उन्&zwj;हें इसकी आज्ञा देता है।&quot;</p>
<p>
	जार्ज की ये बातें सुनकर रसोईघर से साइमन ने पुकारकर कहा - &quot;भाई जार्ज धीरज रखो। मेरी बात सुनो। ईश्&zwj;वर बड़ा न्&zwj;यायी है। सांसारिक माया-मोह में फँसे रहने के कारण हम उसकी लीलाओं को नहीं समझ सकते। तुम यह मत समझो कि जो बड़ा धनी है, ऐश्&zwj;वर्यवान है, और जो बहुत लोगों पर हुकूमत करता है, वह बड़ा सुखी है। धन के नशे में बावले बने हुए विषय-मदांध अत्&zwj;याचारी और दूसरों पर प्रभुता करनेवालों को इस संसार में तनिक भी सुख नहीं मिलता। आठों पहर चौसठ घड़ी उनके हृदय में अशांति की आग जला करती है। यदि तुम्&zwj;हें उनके हृदय की वास्&zwj;तविक स्थिति का पता होता तो तुम यों धन-संपत्ति और ऐश्&zwj;वर्य के लिए ईश्&zwj;वर से शिकायत न करते। तुम नहीं जानते कि अनेक अवसरों पर विपत्ति, दु:ख और दरिद्रता ही मनुष्&zwj;य को पवित्र सुख और शांति प्रदान करती है। ऐश्&zwj;वर्य के मद में मतवाला होकर मनुष्&zwj;य ईश्&zwj;वर को भूल जाता है और अंत में दुर्लभ मानव-जीवन के महत्&zwj;व को खो बैठता है। विपत्ति और संकट मनुष्&zwj;य को बहुधा ईश्&zwj;वर की ओर ले जाते हैं। वह दरिद्रता और वह विपत्ति, जो मनुष्&zwj;य को ईश्&zwj;वर की याद करा दे, उस ऐश्&zwj;वर्य और प्रभुत्&zwj;व से हजार गुनी अच्&zwj;छी है, जो मनुष्&zwj;य को ईश्&zwj;वर का स्&zwj;मरण नहीं होने देती। विश्&zwj;वास और भक्ति की भी क्&zwj;या अनोखी शक्ति है!&quot;</p>
<p>
	साइमन ने अपने हृदय के गंभीर विश्&zwj;वास के साथ जार्ज को यह उपदेश दिया था। अतः जार्ज के मन पर इसका असर हुआ और उसे इससे शांति मिली। इससे पहले जार्ज ने कितने ही क्रिश्चियन पादरियों के कितने ही उपदेश सुने थे, पर उसके मन पर उनका कोई प्रभाव न पड़ा। इस कान से सुना और उस कान से निकाल दिया। सत्&zwj;य तो यह है कि यदि स्&zwj;वयं उपदेश देनेवाले के मन में विश्&zwj;वास और भक्ति न हो, तो वह चाहे जितना गला फाड़-फाड़कर उपदेश दिया करे, किसी पर उसका कुछ असर नहीं होता। और जो अपने सिद्धांत पर स्&zwj;वयं चलता है, जिसे अपने सिद्धांतों से पूरी लगन है, उसकी बात में, उसके उपदेश में जादू का असर होता है। सच्&zwj;चा उपदेशक अपने विश्&zwj;वास की तस्&zwj;वीर खींचकर रख देता है, क्&zwj;या मजाल कि किसी के हृदय पर उसकी बात का असर न हो। साइमन ऐसे ही आदमियों में थे। उनका जीवन ही परोपकार के निमित्त था। ईश्&zwj;वर पर उनकी अगाध भक्ति और श्रद्धा थी। वह संपूर्ण कार्यों को ईश्&zwj;वर के निमित्त ही करते थे, फिर भला उनके उपदेश का असर जार्ज के हृदय पर क्&zwj;यों न होता! ऐसे परोपकारी के उपदेश तो पत्&zwj;थर को भी मोम बना देते हैं।</p>
<p>
	फिर राचेल प्रेम से इलाइजा का हाथ पकड़कर उसे भोजन कराने ले गई। वे सब लोग भोजन करने बैठे ही थे कि रूथ वहाँ आ पहुँची। रूथ और इलाइजा के परिचय का उल्&zwj;लेख पहले हो चुका है। रूथ अपने साथ ऊनी मोजे और कुछ भोजन की सामग्री लाई थी। उसे इलाइजा को देकर बोली - &quot;बहन, तुम्&zwj;हारे बच्&zwj;चे के पैर खाली देखकर कई दिन हुए मैंने ये मोजे बना रखे थे। अभी सुना कि तुम लोग यहाँ से चले जाओगे। इसी से जल्&zwj;दी-जल्&zwj;दी में हेरी के लिए मोजे और कुछ खाने को भी बनाकर लाई हूँ। बच्&zwj;चों को हर वक्&zwj;त कुछ-न-कुछ खाने को चाहिए ही।&quot;</p>
<p>
	इतना कहकर रूथ ने हेरी को गोद में लेकर उसका मुँह चूमा और खाने की चीजें उसकी जेब में डाल दी।</p>
<p>
	इलाइजा बोली - &quot;बहन, मुझपर तुम बड़ी कृपा करती हो। मैं इसके लिए तुम्&zwj;हारी बड़ी कृतज्ञ हूँ और हृदय से तुम्&zwj;हें धन्&zwj;यवाद देती हूँ।&quot;</p>
<p>
	राचेल ने कहा - &quot;रूथ, आओ, तुम भी कुछ खा लो।&quot;</p>
<p>
	रूथ - &quot;नहीं, मैं इस समय ठहर नहीं सकती। मैं लड़के को जान को देकर आई हूँ और चूल्&zwj;हे पर भात चढ़ा आई हूँ। मेरे जरा भी देर करने से जान की बेपरवाही से भात खराब हो जाएगा। और जो बच्&zwj;चा रोया तो पास पड़ी हुई सारी चीनी वह उस लड़के को ही दे देगा। जब-तक वह ऐसा ही करता है।&quot; जान रूथ का स्&zwj;वामी था। इतना कहकर वह इलाइजा और जार्ज से विदा लेकर चली गई।</p>
<p>
	थोड़ी देर में सब के खा-पी चुकने पर एक बड़ी गाड़ी आई। सब लोग उसी में बैठ गए। फीनियस ने सबको ठीक से बैठा दिया। इलाइजा और जिम की वृद्ध माता गाड़ी के अंदर बैठीं। जिम और जार्ज सामने बैठ गए। फीनियस पीछे बैठा। जार्ज ने जरा मंद पर दृढ़ स्&zwj;वर में पूछा - &quot;जिम, तुम्&zwj;हारी पिस्&zwj;तौल तो ठीक है न!&quot;</p>
<p>
	जिम - &quot;जी हाँ, सब ठीक है।&quot;</p>
<p>
	जार्ज - &quot;उन लोगों से भेंट होने पर अवश्&zwj;य तुम उसका उपयोग करोगे?&quot;</p>
<p>
	जिम - (छाती फुलाकर और एक गहरी साँस ले कर) &quot;इसमें भी क्&zwj;या शक है? तुम क्&zwj;या सोचते हो कि प्राण रहते मैं उन्&zwj;हें अपनी माँ को फिर ले जाने दूँगा?&quot;</p>
<p>
	गाड़ी चलने की तैयारी होने पर साइमन ने कहा - &quot;मेरे बंधुओ, ईश्&zwj;वर तुम्&zwj;हारी रक्षा करे! तुम लोगों के सकुशल पहुँच जाने की खबर पाकर मुझे बड़ा आनंद होगा।&quot;</p>
<p>
	इस पर गाड़ी में से सब बोले - &quot;ईश्&zwj;वर आपका भला करे।&quot;</p>
<p>
	गाड़ी में बातचीत करने का सुभीता न था। एक तो रास्&zwj;ता खराब था, दूसरे पहियों की घड़घड़ाहट भी कम न थी। हेरी अपनी माता की गोद में शीघ्र ही सो गया, पर भय के मारे बुढ़िया और इलाइजा की आँखों में नींद कहाँ! बड़ी दुविधा और उत्&zwj;कंठा में उनका समय बीत रहा था। थोड़ी रात रहे मालूम हुआ कि गाड़ी पाँच-सात कोस निकल आई है। तब धीरे-धीरे उन लोगों की चिंता घटी। इस समय इलाइजा को कुछ तंद्रा-सी आ रही थी। फीनियस सारी रात गाड़ी के पीछे खड़ा रहा। रास्&zwj;ते की थकावट दूर करने के लिए वह रात भर तरह-तरह के गीत गाता रहा।</p>
<p>
	रात को तीन बजे के करीब पीछे से जार्ज को घोड़ों की टापें सुनाई दीं। जार्ज ने फीनियस को यह बात बताई। उसने भी ध्&zwj;यान से सुना। सुनकर कहा - &quot;मैं समझता हूँ, माइकल होगा, मैं उसके घोड़े की टापों को पहचानता हूँ।&quot; फिर वह सिर उठाकर पीछे घूम कर देखने लगा। एक सवार सरपट घोड़ा दौड़ाए दूर से आता दिखाई दिया।</p>
<p>
	फीनियस बोला - &quot;हाँ-हाँ, वही तो है।&quot;</p>
<p>
	जार्ज और जिम दोनों उछलकर गाड़ी से बाहर आ गए। सब चुपचाप खड़े आगंतुक की बाट देख रहे थे। अब वह एक दर्रे से उतर गया, जहाँ से वह उसे देख न सके, पर शीघ्र ही फिर वह उन्&zwj;हें पहाड़ की चोटी पर दिखाई दिया।</p>
<p>
	फीनियस बोला - &quot;है-है, माइकेल ही है। लो, यह आ गया।&quot;</p>
<p>
	माइकेल ने पास आकर कहा - &quot;फीनियस, तुम लोग यहाँ तक आ गए?&quot;</p>
<p>
	फीनियस - &quot;कहो, क्&zwj;या खबर है? वे आ रहे हैं?&quot;</p>
<p>
	माइकेल - &quot;हाँ, वे पीछे चले आ रहे हैं। दस-बारह हैं। शराब के नशे में चूर हैं, लाल-लाल आँखें हैं। मुझे तो जंगली भेड़िए-जैसे लगते हैं।&quot; ये बातें समाप्&zwj;त हुई थीं कि पीछे से घोड़ों की टापों की खटखट सुनाई देने लगी।</p>
<p>
	फीनियस गाड़ी से कूद पड़ा। घोड़ों की लगाम जोर से खींचते हुए वह गाड़ी को रास्&zwj;ते से हटाकर एक पहाड़ की तलहटी में ले गया। अब वे सब पीछा करनेवाले साफ-साफ दिखाई देने लगे। इलाइजा चिल्&zwj;लाने लगी और बड़ी दृढ़ता से लड़के को अपनी गोद में चिपका लिया। जिम की वृद्ध माता कहने लगी - &quot;हे भगवान बचाओ, हे भगवान, बचाओ! बचाओ!&quot; जार्ज और जिम पिस्&zwj;तौल तान करके नीचे खड़े हो गए। फीनियस ने सबसे कहा - &quot;तुम लोग सब गाड़ी से उतर आओ और इस चट्टान पर चढ़ जाओ।&quot; माइकेल से कहा कि तुम शीघ्र गाड़ी लेकर आमारिया के घर की ओर चले जाओ और उसे तथा उसके पुत्रों को साथ ले आओ।</p>
<p>
	फिर फीनियस ने हेरी को इलाइजा की गोद से लेकर अपने कंधे पर चढ़ा लिया और जल्&zwj;दी-जल्&zwj;दी चट्टान पर आगे-आगे चढ़ने लगा। बहुत शीघ्र ये लोग चट्टान पर चढ़ गए। वहाँ पहुँचकर फीनियस बोला - &quot;अब तो तुम लोग रास्&zwj;ते से मेरे गाड़ी हटा लेने और इस चोटी पर चढ़ आने का मतलब समझ गए होगे। यहाँ के सब घाट मेरे जाने हुए हैं। यह चोटी ऐसी है कि यहाँ एक आदमी पिस्&zwj;तौल लेकर खड़ा हो जाए तो सौ आदमियों को हरा सकता है। इस चोटी पर एक साथ दो आदमियों के चढ़ने का रास्&zwj;ता ही नहीं है। जो कोई हिम्&zwj;मत करके आने की कोशिश करेगा, उसी को गोली मारकर गिरा दिया जाएगा।&quot;</p>
<p>
	जार्ज ने कहा - &quot;ठीक है, मैं तुम्&zwj;हारी चतुराई की प्रशंसा करता हूँ। पर अब तुम बैठ जाओ। हमारा मामला है, जो कुछ बुरा-भला होगा, हम समझें-बूझेंगे, हम लड़-भिड़ लेंगे।&quot;</p>
<p>
	फीनियस ने हँसकर कहा - &quot;अच्&zwj;छा, तुम अकेले ही लड़ना। यहाँ से लड़ने में कई आदमियों की आवश्&zwj;यकता भी नहीं पड़ेगी। एक आदमी ही काफी होगा। मैं खड़ा-खड़ा तमाशा देखूँगा। देखो, जरा नीचे की ओर देखो, वे सब खड़े-खड़े क्&zwj;या सलाह कर रहे हैं। सब बिल्&zwj;ली की-सी आँखें निकाल रहे हैं। उनके घूरने से ऐसा जान पड़ता है मानो एक ही छलांग में ऊपर आकर हम लोगों को खा लेंगे। अच्&zwj;छा, पहले जरा इनसे पूछा तो जाए कि ये हजरत क्&zwj;यों तशरीफ लाए हैं और क्&zwj;या चाहते हैं? अगर कहें कि तुम लोगों को गिरफ्तार करने आए हैं, तो कह दिया जाए कि सीधी तरह अपना रास्&zwj;ता नापो, नहीं तो सब अपनी जान से हाथ धो बैठोगे। इस बात पर अगर लौट जाएँ तो फिर झगड़ा बढ़ाने की जरूरत नहीं रहेगी।&quot;</p>
<p>
	पकड़ने को आनेवालों में दो तो पाठकों के पूर्व-परिचित टॉम लोकर और मार्क ही थे। ये दोनों सबसे आगे खड़े थे। उनके पीछे दो सिपाही थे। साथ में और भी कई मतवाले थे। इनमें से एक मतवाले ने कहा - &quot;दादा, लोग अच्&zwj;छी जगह पहुँच गए हैं।&quot;</p>
<p>
	टॉम लोकर - &quot;यह रहा रास्&zwj;ता। सब इसी रास्&zwj;ते पर चढ़े हैं। मैं भी इसी रास्&zwj;ते चढ़ता हूँ। आज वे नहीं भागने पाएँगे। जल्&zwj;दी में कहीं कूदे तो हड्डियाँ चूर-चूर हो जाएँगी।&quot;</p>
<p>
	मार्क - &quot;अरे लोकर, जरा सँभलकर आगे बढ़ो। चट्टान की आड़ से किसी ने गोली दागी तो सीधे जहन्&zwj;नुम पहुँचोगे।&quot;</p>
<p>
	टॉम लोकर - &quot;अहं, तुम्&zwj;हें जब देखो तब जान ही की पड़ी रहती है, मारे डर के मरे जाते हो। क्&zwj;या खतरा है? ये हब्&zwj;शी गुलाम बेचारे क्&zwj;या खाकर गोली चलाएँगे! एक धमकी में ही रोते-रोते नीचे उतर आएँगे।&quot;</p>
<p>
	मार्क - &quot;क्&zwj;यों, जान की क्&zwj;यों नहीं पड़ी रहेगी। रुपयों के लिए जान दूँगा? जान है तो जहान है। गुलाम समझकर मत भूलो। कभी-कभी ये काले गुलाम ही दैत्&zwj;य की तरह युद्ध करते हैं। एक काला तीन गोरों को जहन्&zwj;नुम की राह दिखा सकता है।&quot;</p>
<p>
	इसी समय जार्ज ने उनके सामने की एक चोटी पर आकर बड़े धीरे और शांत भाव से स्&zwj;पष्&zwj;ट शब्&zwj;दों में कहा:</p>
<p>
	&quot;सज्&zwj;जनों, आप लोग कौन हैं? क्&zwj;या चाहते हैं?&quot;</p>
<p>
	लोकर - &quot;हम लोग भगोड़े गुलामों के एक दल को पकड़ने आए हैं। भगोड़ों के नाम हैं जार्ज हेरिस, इलाइजा और उनका लड़का, तथा जिम सेलडन और उसकी बूढ़ी माँ। हमारे साथ गिरफ्तारी के परवानों सहित पुलिस के कर्मचारी आए हैं। तुम केंटाकी प्रदेश के शेल्&zwj;वी परगने के हेरि साहब के गुलाम जार्ज हेरिस हो न?&quot;</p>
<p>
	जार्ज - &quot;जी हाँ, मैं ही जार्ज हेरिस हूँ। केंटाकी के एक हेरिस साहब मुझे अपनी संपत्ति समझते हैं, किंतु इस समय स्&zwj;वतंत्र हूँ, परमेश्&zwj;वर के राज्&zwj;य में स्&zwj;वाधीनतापूर्वक विचरता हूँ और मेरी स्&zwj;त्री-पुत्र पर भी मेरे सिवा और किसी का अधिकार नहीं है। जिम और उसकी माता भी यहीं हैं। अपनी रक्षा के लिए हम लोगों के पास शस्&zwj;त्र हैं और जरूरत हुई तो हम लोग उनका उपयोग भी करेंगे। तुम्&zwj;हारी खुशी हो तो ऊपर आओ। पर याद रखो, जो कोई पहले ऊपर चढ़ा, वह हमारी गोली का निशाना बनकर यमपुर की राह नापेगा। उसके बाद फिर जो कोई आएगा, उसकी भी यही गति होगी। और अंत में एक-एक करके सबको जान से हाथ धोना पड़ेगा।&quot;</p>
<p>
	मार्क बोला - &quot;आओ-आओ, जल्&zwj;दी नीचे उतर आओ, खड़े-खड़े बकवाद मत करो। तुम्&zwj;हारे बोलने की जगह नहीं है। तुम देखते नहीं कि पुलिस-कानून हमारे साथ है। हम लोग कानून से चले हैं, तुम लोगों को पकड़ने का हमें अधिकार है। बहुत चीं-चपड़ न करो, जल्&zwj;दी नीचे उतर आओ।&quot;</p>
<p>
	जार्ज - &quot;अजी, मैं खूब जानता हूँ कि तुम लोग कानून से चले हो और तुम्&zwj;हारे हाथ में शक्ति है। तुम चाहते हो कि मेरी स्&zwj;त्री को ले जाकर नवअर्लिंस में बेच डालो, मेरे बच्&zwj;चे को बकरी के बच्&zwj;चे की भाँति किसी व्&zwj;यवसायी के कसाईखाने में बेच डालो और जिम तथा उसकी माता को उसके उसी नरपिशाच मालिक को सौंप दो। वहाँ पर वह इस बुढ़िया पर बेंत फटकारेगा और इसी के सामने इसके लड़के की जान लेगा। बस, यही तुम्&zwj;हारा मतलब है। जहन्&zwj;नुम में गया तुम्&zwj;हारा कानून। मैं ऐसे कानून पर लात मारता हूँ, जो केवल गरीबों को सताने और धनिकों को फायदा पहुँचाने के लिए बना हो। लानत है तुम्&zwj;हारे उस कानून पर और उस कानून के अनुसार चलनेवालों और विचार करनेवालों पर। हम इस कानून की जरा भी परवा नहीं करते। और न हम इसे अपना कानून मानते हैं, न तुम्&zwj;हारे मुल्&zwj;क ही को अपना देश समझते हैं। हम लोग यहाँ विस्&zwj;तीर्ण आकाश के नीचे खड़े हुए उतने ही स्&zwj;वाधीन हैं, जितने तुम लोग। हम भी उसी ईश्&zwj;वर के बनाए हुए हैं जिसने तुमको बनाया है। हम मरते दम तक अपनी स्&zwj;वाधीनता के लिए लड़ेगें। हमारा मूल मंत्र है - स्&zwj;वाधीनता या मृत्&zwj;यु।&quot;</p>
<p>
	उपर्युकत बातों को करते समय जार्ज को बड़ा जोश आ गया। उसका चेहरा बहुत भयंकर हो गया। उसकी आँखों में क्रोध की लाली छा गई, मानो उनसे आग की चिनगारियाँ बरस रही हों। उसके ओठ फड़कने लगे और उसके दाहिना हाथ उठाकर बोलने के समय ऐसा जान पड़ने लगा, मानो वह देश में फैले हुए अत्&zwj;याचार और अन्&zwj;याय के विरुद्ध परमपिता जगदीश्&zwj;वर के सिंहासन के सम्&zwj;मुख अपील करता हुआ न्&zwj;याय का पक्ष समर्थन करता हो। यदि किसी अंग्रेज युवक ने इंग्&zwj;लैंड से अमेरीका को भगाते हुए ऐसी वीरता प्रकट की होती तो इतिहास में स्&zwj;वर्णाक्षरों में उसका नाम लिखा जाता, पर क्रीत दासी के गर्भ से उत्&zwj;पन्&zwj;न गुलाम जार्ज की वीरता को गोरे इतिहास-लेखक कब स्&zwj;वीकार करने लगे?</p>
<p>
	जार्ज की बातें सुनकर और उसके मुख का विकट भाव देखकर पकड़नेवाले सहम गए। वास्&zwj;तव में कभी-कभी साहस और दृढ़ प्रतिज्ञा बड़े-बड़े बलवानों की छाती भी दहला देती है। मार्क को छोड़कर और सबकी हिम्&zwj;मत जाती रही। अब मार्क ने निशाना ताककर जार्ज पर गोली चलाई। वह मन-ही-मन सोचने लगा कि इसकी लाश इसके मालिक को देकर उससे विज्ञापन में लिखा हुआ इनाम वसूलकर लूँगा।</p>
<p>
	इधर जार्ज उछलकर पीछे हट गया। इलाइजा चीख उठी। गोली उसके पास से सनसनाती हुई निकल गई। जार्ज ने कहा - &quot;इलाइजा, डरो मत। कोई खतरे की बात नहीं।&quot;</p>
<p>
	फीनियस ने आगे बढ़कर जार्ज से कहा - &quot;इलाइजा को समझाने-बुझाने का यह समय नहीं है। इन दुष्&zwj;टों का मार्ग बंद करना चाहिए। ये बड़े ही कमीने हैं।&quot;</p>
<p>
	जार्ज - &quot;जिम, देखो तुम्&zwj;हारी पिस्&zwj;तौल ठीक है? जो कोई पहला आदमी चढ़ने की चेष्&zwj;टा करेगा, उस पर मैं गोली दाग दूँगा। दूसरे को तुम लेना, यही क्रम रहेगा। एक मैं और एक तुम। एक आदमी के लिए दो गोलियाँ बेकार खर्च नहीं की जाएँगी।&quot;</p>
<p>
	जिम - &quot;अगर तुम्&zwj;हारा निशाना चूक गया तो फिर क्&zwj;या करना होगा?&quot;</p>
<p>
	जार्ज ने जोश से कहा - &quot;ऐसा नहीं होगा। मेरा निशाना बिल्&zwj;कुल ठीक बैठेगा।&quot;</p>
<p>
	फीनियस ने मन-ही-मन जार्ज के साहस को सराहा।</p>
<p>
	मार्क का निशाना चूका देखकर उसका दल सोचने लगा कि अब क्&zwj;या किया जाए!</p>
<p>
	लोकर बोला - &quot;मैं इन काले हब्शियों से कभी नहीं डरा और न इस समय डरता हूँ।&quot;</p>
<p>
	इतना कहकर वह पहाड़ पर चढ़ने लगा। और लोग उसके पीछे-पीछे चलने लगे। कुछ दूर जाते ही जार्ज ने लोकर को ताककर गोली मारी, जो उसकी भुजाओं में लगी। किंतु चोट खाकर भी वह लौटा नहीं। पागल सांड की तरह आगे ही बढ़ता गया। तब फीनियस ने कहा - &quot;मित्र, यहाँ तुम्&zwj;हारी जरूरत नहीं, नीचे ही चलो।&quot; यह कहकर उसने उसको धकेल दिया। लोकर एकदम वहाँ से लड़खड़ाता हुआ नीचे गिरा। इतनी ऊँचाई से गिरने पर वह अवश्&zwj;य मर जाता, परंतु बीच में एक पेड़ से अटक जाने के कारण उसके ऊपर से गिरने का वेग कुछ घट गया। इससे वह मरा तो नहीं, पर जख्&zwj;मी होकर बेहोश हो गया।</p>
<p>
	मार्क - &quot;ईश्&zwj;वर कुशल करे, सब-के-सब साक्षात दैत्&zwj;य हैं। भागो, भागो, लौट चलो।&quot;</p>
<p>
	अब तक सिपाही देवता चुप थे, पर लौटते समय भागने में वे भी बड़ी तेजी दिखाने लगे। यह उस श्रेणी के व्&zwj;यक्ति थे, जो मारनेवालों के तो पीछे और भागनेवालों के आगे रहते हैं। फिर मार्क ने सिपाहियों को बुलाकर कहा - &quot;भाई, तुम लोग जरा देखना, मैं अभी और सिपाहियों को लेकर आता हूँ।&quot;</p>
<p>
	इतना कहकर वह घोड़े पर चढ़कर नौ-दो-ग्&zwj;यारह हो गया।</p>
<p>
	उनमें से एक ने कहा - &quot;क्&zwj;या तुमने कभी ऐसा अधम कीट देखा था? बेईमान अपने ही काम के लिए हम लोगों को लाया और हम लोगों को इस आफत में फँसाकर आप साफ चलता बना। खैर, चलो, उसे बेचारे वीर लोकर की तो खबर ली जाए कि मरता है या जीता।&quot;</p>
<p>
	लोकर के पास आकर उनमें से एक बोला - &quot;कहो, हम लोगों के साथ चल सकोगे? क्&zwj;या तुम्&zwj;हें चोट ज्&zwj;यादा लगी है?&quot;</p>
<p>
	लोकर - &quot;क्&zwj;या पता, एक बार मुझे उठाकर तो देखो। यह क्&zwj;वेकर न होता तो मैं और सभी को आनन-फानन में पकड़ लेता।&quot;</p>
<p>
	फिर दोनों ने किसी तरह सहारा देकर लोकर को घोड़े पर लादा। इधर घोड़े का हिलना था कि वह धड़ाम से जमीन पर आ रहा। यह दशा देखकर दोनों सिपाहियों ने सोचा कि यह तो बड़ी आफत है। इसे लेकर सारी रात मुसीबत में भी कौन फँसे!</p>
<p>
	यह सोचकर उन दोनों सिपाहियों ने लोकर को उसी दुर्दशा में छोड़कर अपनी-अपनी राह पकड़ी। लोकर मुर्दे की भाँति वहीं पड़ा रहा।</p>
<p>
	लोकर को छोड़ और सबके चले जाने पर वह दल नीचे उतरा। इधर स्&zwj;टीपन, आमारिया और दूसरे दो क्&zwj;वेकरों को साथ लेकर माइकेल गाड़ी समेत वहाँ पहुँच गया। इलाइजा ने पहाड़ के नीचे आते ही लोकर को देखकर कहा - &quot;देखना चाहिए कि इसमें साँस बाकी है या नहीं? मैं तो भगवान से यही मनाती हूँ कि यह मरा न हो।&quot;</p>
<p>
	फीनियस - (मुस्&zwj;करा कर) &quot;बुरे काम का नतीजा बुरा ही होता है। लेकिन इसके उन नालायक साथियों को क्&zwj;या कहा जाए, जो इस बेचारे को इस दशा में छोड़कर चल दिए!&quot;</p>
<p>
	इलाइजा - &quot;यह बेचारा घावों की पीड़ा से छटपटा रहा है। हम लोगों को इसकी सेवा का प्रयत्&zwj;न करना चाहिए।&quot;</p>
<p>
	जार्ज - &quot;इसकी जीवन-रक्षा का उपाय अवश्&zwj;य किया जाएगा। दुश्&zwj;मन पर दया करना ईसाई धर्म का एक अंग है।&quot;</p>
<p>
	फीनियस - &quot;मैं इसे लेकर किसी क्&zwj;वेकर के यहाँ रखूँगा। फिर सेवा-शुश्रूषा और दवा-पानी से आराम हो जाने पर इसे इसके घर पहुँचा दूँगा। इसे यों छोड़ चलना बड़ी नीचता का काम होगा। देखो तो, इसकी क्&zwj;या दशा है?&quot;</p>
<p>
	लोकर के निकट जाकर फीनियस ने उसके शरीर की जाँच की। पहले फीनियस एक नामी शिकारी था। इससे वह घाव की मरहम-पट्टी तथा बहते हुए रक्&zwj;त-प्रवाह को रोक देने की विधि खूब जानता था। वह अपनी जेब से रूमाल निकालकर पट्टी फाड़-फाड़कर लोकर के घावों पर बाँधने लगा। लोकर ने कहा - &quot;मार्क!&quot;</p>
<p>
	फीनियस हँसकर बोला - &quot;मार्क कहाँ है? वह तो तुम्&zwj;हें छोड़कर भाग गया। सिपाही भी चलते बने। हम लोग अब तक तुम्&zwj;हारे शत्रु थे, पर अब हम लोगों को अपना शुभचिंतक समझो। जहाँ तक हो सकेगा, तुम्&zwj;हारी पीड़ा दूर करने का यत्&zwj;न करेंगे।&quot;</p>
<p>
	लोकर - &quot;मैं बचता नहीं जान पड़ता। नीच कुत्ते मुझे छोड़कर चले गए। मेरी माँ मुझसे सदा करती थी कि ये साथी विपदा में तेरा साथ न देंगे। उसकी बात आज सच निकली।&quot;</p>
<p>
	जिम की माता ने कहा - &quot;इसकी माँ है। ओफ, उसे कितना कष्&zwj;ट होगा? हे ईश्&zwj;वर, इसे जीवन-दान दो।&quot;</p>
<p>
	लोकर ने फीनियस से अपना हाथ झटककर छुड़ा लिया और तेज होने लगा। तब फीनियस ने कहा - &quot;मित्र, जरा धीरज रखो। बहुत लाल-पीले मत पड़ो।&quot;</p>
<p>
	लोकर बोला - &quot;तुम्&zwj;हीं ने तो मुझे धकेल दिया था।&quot;</p>
<p>
	फीनियस - &quot;जी हाँ, अगर मैं तुम्&zwj;हें धकेल न देता तो तुम हम सबों को धकेल देते। अब उन बातों को जाने दो। मैं चाहता हूँ कि तुम्&zwj;हारे घावों पर फौरन पट्टी बाँध दी जाए। अब धक्&zwj;का-मुक्&zwj;की का काम नहीं है। अब मैं तुम्&zwj;हारी भलाई ही करूँगा। चलो, तुम्&zwj;हें किसी क्&zwj;वेकर के परिवार में पहुँचा दूँ। वहीं तुम्&zwj;हारी बहुत अच्&zwj;छी सेवा होगी - इतनी अच्&zwj;छी कि शायद तुम्&zwj;हारी माता भी उससे बढ़कर न करती।&quot;</p>
<p>
	शारीरिक यंत्रणा के कारण लोकर अचेत हो गया। सबने उसे पकड़कर गाड़ी में लिटाया। फिर सब लोग गाड़ी पर बैठे। गाड़ी चल पड़ी। जिम की माँ ने अपनी गोद में लोकर का सिर रख लिया। इलाइजा, जार्ज और जिम सब उसके लिए काफी जगह छोड़कर बैठे।</p>
<p>
	जार्ज ने फीनियस से पूछा - &quot;आप क्&zwj;या सोचते हैं कि लोकर अवश्&zwj;य बच जाएगा?&quot;</p>
<p>
	फीनियस - &quot;हाँ, जरूर बच जाएगा। बेहोश तो वह ज्&zwj;यादा खून निकल जाने की वजह से हो गया है। इसमें शक नहीं कि यह बहुत जल्&zwj;दी अच्&zwj;छा हो जाएगा।&quot;</p>
<p>
	जार्ज - &quot;आपकी बात सुनकर मुझे बड़ा हर्ष हुआ। यद्यपि मैंने अपनी जान बचाने के लिए इस पर गोली चलाई थी, फिर भी यदि मेरे हाथ से इसकी मौत हो जाती तो सदा के लिए मेरे माथे पर इसका कलंक लग जाता। अब कहो, इसका करोगे क्&zwj;या?&quot;</p>
<p>
	फीनियस बोला - &quot;हमारे क्&zwj;वेकर संप्रदाय में ग्रांडमय स्&zwj;टीफन नाम की एक वृद्ध स्&zwj;त्री है। वह बड़ी दयालु है। इसे उसके यहाँ पहुँचा देने से इसकी खूब सेवा होगी।&quot;</p>
<p>
	घंटे भर में सब लोग एक साफ-स्&zwj;वच्&zwj;छ घर के सामने पहुँचे। लोकर को सब लोगों ने पकड़कर उतारा और वहाँ उस घर में उसे बहुत अच्&zwj;छे और मुलायम बिस्&zwj;तरे पर लिटा दिया। बड़ी मुस्&zwj;तैदी से उसकी सेवा होने लगी।</p>
</div></body></html>