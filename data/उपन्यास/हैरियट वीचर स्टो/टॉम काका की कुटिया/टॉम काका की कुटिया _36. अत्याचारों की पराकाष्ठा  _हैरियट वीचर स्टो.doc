<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent :0px ">
	टॉम ने थोड़े ही समय में लेग्री के खेत के काम ढंग और यहाँ का रवैया समझ लिया। कार्य में वह बड़ा चतुर था, और अपने पुराने अभ्यास तथा चरित्र की साधुता के कारण किसी कार्य में भूल अथवा लापरवाही न करता था। उसका स्&zwj;वभाव भी शांत था, इससे उसने मन-ही-मन सोचा कि यदि मेहनत करने में हीला-हवाला न किया जाए तो कदाचित कोड़ों की मार न सहनी पड़े। यहाँ के भयानक अत्&zwj;याचार और उत्&zwj;पीड़न देखकर उसकी छाती दहल गई। पर वह ईश्&zwj;वर को आत्म-समर्पण करके धीरज के साथ काम करने लगा। उसका मन कभी एकदम निराश न होता था। उसका दृढ़ विश्&zwj;वास था कि ईश्&zwj;वर सदा उसकी रक्षा करेगा। किसी-न-किसी तरह वह मंगलमय पिता मेरा बेड़ा अवश्&zwj;य पार लगाएगा।</p>
<p>
	लेग्री साहब टॉम का काम-काज विशेष ध्&zwj;यान देकर देखने लगा। उसने शीघ्र ही समझ लिया कि काम में टॉम बड़ा चतुर है, पर टॉम के प्रति उसका जो विद्वेष-भाव था, वह किसी तरह न टला। इसका मूल तत्&zwj;व क्&zwj;या था, यह लेग्री-सरीखे मनुष्&zwj;य की समझ के बाहर था। झूठे का सच्&zwj;चे पर, पापी का पुण्&zwj;यात्&zwj;मा पर और अधर्मी का धर्मात्&zwj;मा पर एक प्रकार का सहज द्वेष-भाव होता है। यही कारण है कि संसार में परम धार्मिक देश सुधारक अपने ही देशवालों की दृष्टि में खटकते हैं। जिनके लिए वे अपनी जान न्&zwj;यौछावर करने को तैयार रहते हैं, वही लोग उनकी जान के ग्राहक बन जाते हैं।</p>
<p>
	लेग्री इस बात को भली भाँति समझ गया था कि वह गुलामों के साथ जो कठोर बर्ताव और अत्&zwj;याचार करता है, उसे टॉम बड़ी घृणा की दृष्टि से देखता है। पर संसार का नियम है कि भले-बुरे सभी प्रकार के लोग दूसरे की प्रशंसा के भूखे रहते हैं। जब तक दूसरे लोग उनके आचरण और मत का अनुमोदन न करें, तब तक उनके जी को संतोष नहीं होता। कभी-कभी ऐसा भी होता है कि एक गुलाम तक का प्रतिकूल मत असह्य हो जाता है। इसके सिवा लेग्री ने यह भी देखा कि टॉम जब-जब दूसरे दास-दासियों पर दया प्रकट करता है, उनको कोई कष्&zwj;ट होने पर स्&zwj;वयं दु:खित होता है। लेग्री के खेत में दास-दासियों में परस्&zwj;पर कभी सहानुभूति के चिह्न दिखाई नहीं पड़े थे। इससे टॉम का आचरण उसे असह्य हो गया। टॉम को परिदर्शक के काम पर नियुक्&zwj;त करने के लिए ही लेग्री इतने अधिक दाम देकर उसे खरीदकर लाया था; लेकिन जिस आदमी की प्रकृति अत्&zwj;यंत कठोर न हो वह परिदर्शक के काम के लिए नहीं चुना जा सकता। परिदर्शक को सदा कुलियों की पीठ पर कोड़े लगाने का काम करना पड़ता था। टॉम अन्&zwj;य सब कामों में पक्&zwj;का होने पर भी इस अत्&zwj;यावश्&zwj;यक गुण से सर्वथा वंचित था। इससे लेग्री साहब ने सोचा कि टॉम का हृदय कठिन और निष्&zwj;ठुर बनाने के लिए शीघ्र ही उपाय करना होगा। हृदय को निष्&zwj;ठुर बनाने की नवीन शिक्षा-प्रणाली का उपयोग अविलंब किया गया।</p>
<p>
	एक दिन प्रात: काल जब सब दास-दासी खेत पर जाने के लिए जुटे, उस समय टॉम ने इस दल में आश्&zwj;चर्य के साथ एक नई स्&zwj;त्री को देखा। टॉम का ध्&zwj;यान उसकी ओर खिंच गया। स्&zwj;त्री लंबी और कमनीय थी। उसके हाथ-पैर कोमल थे और उसके वस्&zwj;त्र भलेमानसों के-से थे। उम्र चालीस-पैंतालीस के लगभग होगी। इसके मुख पर ऐसा भाव था कि जिसने एक बार देख लिया, वह सहज ही भूल नहीं सकता था। इसके भाव से ऐसा जान पड़ता था, मानो इसके जीवन का इतिहास अनेक कष्&zwj;टकर और अदभुत घटनाओं से भरा हुआ है। इसका प्रशस्&zwj;त ललाट, विशाल उज्&zwj;ज्&zwj;वल नेत्र, टेढ़ी और घनी भौंहें मुखमंडल को शोभायमान कर रही थीं। इसके अंगों के गठन से जान पड़ता था कि यह रमणी युवावस्&zwj;था में बड़ी सुंदर रही होगी। लेकिन शोक और दु:ख के चिह्नों ने अब उस सौंदर्य को बिगाड़ दिया था। उसके चेहरे पर घोर विद्वेष, नैराश्&zwj;य और अहंकारजन्&zwj;य एक अद्भुत सहिष्&zwj;णुता का भाव झलक रहा था। वह स्&zwj;त्री कहाँ से आई और कौन है, टॉम को इसका कुछ भी पता न था। पर वह स्&zwj;त्री खेत को जाते समय बराबर टॉम की बगल में चल रही थी। मालूम होता था कि खेत के अन्&zwj;य दास-दासी इसे भली भाँति जानते थे, क्&zwj;योंकि उन नीच-प्रकृति के जीर्ण-शीर्ण कपड़ों से ढके कुलियों में कोई उसे देखकर मुस्&zwj;कराया, किसी ने मजाक उड़ाया, कोई उसे घूरने लगा और किसी-किसी ने बड़ा आनंद मनाया। एक ने कहा - &quot;क्&zwj;यों बीवी, अंत में आ न गई ठिकाने पर! मुझे बड़ी खुशी हुई।&quot;</p>
<p>
	दूसरे ने कहा - &quot;अब मालूम होगा, बीवी, कि यहाँ गुलछर्रें नहीं उड़ते हैं।&quot;</p>
<p>
	तीसरा बोला - &quot;देखना है, कैसा काम करती है। काम न करने पर इसकी भी कोड़ों से खबर ली जाएगी।&quot;</p>
<p>
	चौथे ने कहा - &quot;इसकी पीठ पर कोड़े लगें तो मैं बड़ा खुश होऊँगा।&quot;</p>
<p>
	उस स्&zwj;त्री ने इस सबकी कुछ भी परवा न की। वह अपनी उसी गंभीर चाल से चलती रही, मानो वह कुछ सुनती ही नहीं। टॉम सदा से सभ्&zwj;यों में रहा था। स्&zwj;त्री की चाल-ढाल से उसने समझ लिया कि जरूर यह कोई सभ्&zwj;य स्&zwj;त्री होगी। पर इसकी यह दुर्दशा क्&zwj;यों हो रही है, इसका कुछ निर्णय न कर सका। स्&zwj;त्री यद्यपि बराबर टॉम के पास चल रही थी, पर टॉम से एक शब्&zwj;द भी न बोली।</p>
<p>
	टॉम शीघ्र ही खेत पर पहुँचकर काम में लग गया। वह स्&zwj;त्री उससे बहुत दूर न थी। इससे वह बीच-बीच में आँख उठाकर उसके काम की ओर देखता जाता था। उसने देखा कि वह बड़ी फुर्ती से काम कर रही है। औरों की अपेक्षा वह बहुत शीघ्रता और आसानी से कपास चुनने लगी; पर जान पड़ता था कि वह बड़ी विरक्ति, घृणा और अभिमान के साथ यह काम कर रही है।</p>
<p>
	टॉम के बगल में ही, नीलामी में उसके साथ खरीदी हुई, लूसी नाम की दासी बैठी कपास बीन रही थी। यहाँ आने के बाद यह स्&zwj;त्री बहुत ही कमजोर और बीमार हो गई। वह कपास बीनती जाती थी और क्षण-क्षण में मृत्&zwj;यु को बुलाती जाती थी। कभी-कभी एकदम धरती पर पसर जाती थी। टॉम ने उसके पास सरककर चुपके से अपनी डलिया में से थोड़ी कपास निकालकर उसकी डलिया में डाल दी।</p>
<p>
	लूसी ने आश्&zwj;चर्य के साथ देखते हुए कहा - &quot;अरे, नहीं-नहीं, ऐसा मत करो। इसके लिए तुम आफत में पड़ जाओगे।&quot;</p>
<p>
	ठीक इसी समय वहाँ सांबो आ पहुँचा। लूसी को एक ठोकर मारी। इससे लूसी बेहोश हो गई।</p>
<p>
	तब सांबो टॉम के पास जाकर उसके मुँह और पीठ पर चाबुक फटकारने लगा।</p>
<p>
	टाप चुपचाप अपना काम करता रहा। पर लूसी को अचेत हुई देखकर परिदर्शक का एक दूसरा साथी नौकर कहने लगा - &quot;अभी इस हरामजादी को होश में लाता हूँ।&quot;</p>
<p>
	इतना कहकर उसने जेब से एक आलपिन निकालकर उसके सिर में चुभो दी। इससे लूसी कराह उठी। परिचालक बोला - &quot;उठ हरामजादी, मुझसे यह सब ढोंग नहीं चलेगा। मैं तेरी सब बदमाशी निकाल दूँगा।&quot;</p>
<p>
	लूसी होश में आकर कुछ उत्तेजित-सी होकर तेजी के साथ कपास इकट्ठी करने लगी।</p>
<p>
	उस आदमी ने कहा - &quot;देख, अगर इसी तरह जल्&zwj;दी-जल्&zwj;दी काम नहीं करेगी तो तुझे यमराज के घर पहुँचा दूँगा।&quot;</p>
<p>
	टॉम ने सुना, लूसी ने कहा - &quot;जल्&zwj;दी भेज दो तो जान बचे!&quot; फिर सुना - &quot;हे भगवान, हे परमात्&zwj;मन्, अब कितना सहना पड़ेगा! क्&zwj;या इस दुनिया से मुझे नहीं उठा लोगे?&quot;</p>
<p>
	टॉम जानता था कि यदि शाम तक लूसी डलिया भर कपास न दे सकी, तो इसकी जान की खैरियत नहीं। लेग्री मारे कोड़ों के इसकी चमड़ी उधेड़ देगा। अत: उसके लिए अपनी आफत की कुछ भी परवा न करके उसने अपनी सारी कपास उसकी डलिया में डाल दी।</p>
<p>
	लूसी ने कहा - &quot;अरे, ऐसा मत करो।&hellip; तुम नहीं जानते कि इसके लिए वे तुम्&zwj;हारी कितनी आफत करेंगे।&quot;</p>
<p>
	&quot;मैं तुम्&zwj;हारी निस्&zwj;बत अच्&zwj;छी तरह सह सकता हूँ।&quot; इतना कहकर टॉम फिर अपनी जगह पर जा डटा। यह एक क्षण भर की बात थी।</p>
<p>
	एकाएक पूर्वोक्&zwj;त अपरिचित रमणी काम करते-करते टॉम के इतने निकट आ गई कि उसने टॉम के अंतिम शब्&zwj;द सुने, और फिर पल भर अपनी बड़ी-बड़ी काली आँखें उन लोगों पर गड़ाकर देखने लगी। इसके बाद अपनी डलिया से थोड़ी-सी कपास लेकर टॉम की डलिया में डालकर बोली - &quot;तुम अभी यहाँ का कायदा बिल्&zwj;कुल नहीं जानते हो। यहाँ एक महीना तो बीतने दो, फिर दूसरे की सहायता करना तो दूर रहा, तुम्&zwj;हें अपनी ही जान बचानी मुश्किल हो जाएगी।&quot;</p>
<p>
	एक परिचालक थोड़ी दूर पर उस स्&zwj;त्री की यह कार्रवाई देख रहा था। वह चाबुक लिए हुए वहाँ पहुँचा और विजय के स्&zwj;वर में बोला - &quot;हाँ हाँ, क्&zwj;या करती हो? मैं तुम्&zwj;हारी सारी हरकतें देखता हूँ। तुम इस समय मेरे वश में हो, यह सब चाल नहीं चलेगी।&quot;</p>
<p>
	उस स्&zwj;त्री ने बड़ी कड़ी नजर से परिचालक की ओर देखा। उसके ओंठ फड़कने लगे और आँखों से चिनगारियाँ बरसने लगीं। वह परिचालक को डाँटकर बोली - &quot;सूअर, पाजी! आ तो एक बार मेरे पास। देखूँ तेरी हिम्&zwj;मत! अब भी मुझमें इतनी क्षमता है कि शिकारी कुत्तों से तेरी बोटी-बोटी नुचवाकर जिंदा गड़वा दूँ। तू मेरे सामने रौब दिखाने आया है!&quot;</p>
<p>
	उसकी बातों से सहमकर परिचालक बोला - &quot;शैतान की बच्&zwj;ची, तब तू यहाँ काम करने क्&zwj;यों आई है? मिस कासी, तुम मेरा कोई नुकसान न करना।&quot;</p>
<p>
	रमणी बोली - &quot;तू, यहाँ से दूर हट!&quot;</p>
<p>
	परिचालक वहाँ से हटकर दूसरी ओर कुलियों का काम देखने चला गया।</p>
<p>
	वह स्&zwj;त्री फिर तेजी से अपने काम में लग गई। उसका गजब का फुर्तीलापन देखकर टॉम चौंधिया गया। दिन डूबने के पहले ही उसकी डलिया फिर भर गई और तारीफ यह कि बीच में उसने कई बार अपनी कपास टॉम की डलिया में भी डाल दी थी। संध्&zwj;या के बाद अधिक अंधकार हो जाने पर सब कुली सिर पर अपनी डलिया रखे हुए कपास के गोदाम पर, जहाँ तौल होता था, पहुँचे। लेग्री वहाँ बैठा दो परिचालकों से घुल-घुलकर बातें कर रहा था।</p>
<p>
	लेग्री ने कहा - &quot;इस काले गुलाम टॉम को ठीक करना चाहिए। यह जल्&zwj;दी रास्&zwj;ते पर नहीं आएगा, बड़ी मेहनत लेगा।&quot;</p>
<p>
	हब्&zwj;शी परिचालक खीसें निकालकर हँसने लगा। पर कुइंबो बोला - &quot;हुजूर ही से यह ठीक होगा। आप जिस जोर से चाबुक लगाना जानते हैं, शैतान भी वैसा नहीं जानता।&quot;</p>
<p>
	लेग्री बोला - &quot;इसे सिखाने का सबसे अच्&zwj;छा और सीधा उपाय यह होगा कि इसे दूसरी स्त्रियों को कोड़े लगाने का काम सौंपा जाए।&quot;</p>
<p>
	कुइंबो ने कहा - &quot;हाँ, सरकार, लेकिन यह बात वह कभी मंजूर नहीं करेगा। मार-पीट करने के लिए वह कभी तैयार न होगा। उसका वह धरमपना दूर करना सरल नहीं है।&quot;</p>
<p>
	लेग्री बोला - &quot;मैं आज ही उसका धरमपना निकाले देता हूँ।&quot;</p>
<p>
	इतने में सांबो ने कहा - &quot;यह देखिए, लूसी ने कोई काम नहीं किया। दिन भर बैठी रही, यह बड़ी बदजात है। कुलियों में ऐसा और पाजी नहीं है।&quot;</p>
<p>
	कुइंबो बोला - &quot;खबरदार सांबो, मैं जानता हूँ कि लूसी से तू क्&zwj;यों खार खाता है।&quot;</p>
<p>
	सांबो ने लेग्री की ओर देखकर कहा - &quot;सरदार, आप ही ने तो उसे मेरी औरत बनाने को कहा था, पर वह आपकी बात नहीं मानती।&quot;</p>
<p>
	लेग्री ने बहादुरी से कहा - &quot;मैं मारते-मारते उसकी चमड़ी उधेड़ देता। लेकिन आज-कल काम की भीड़ है, इससे नुकसान होगा।&quot;</p>
<p>
	&quot;लूसी बड़ी बद है, कुछ नहीं करना चाहती। सिर्फ दिक करती है और यह टॉम उसकी मदद करता है।&quot; कुइंबो ने कहा।</p>
<p>
	&quot;टॉम ने इसकी मदद की है? अच्&zwj;छा, तो टॉम ही इसको कोड़े भी लगावे। इससे टॉम खूब सीख जाएगा। यह शैतान यों ही अधमरी हो रही है। तुम लोगों की मार से तो मरने का भी डर है, पर टॉम उतने जोर से कोड़े नहीं लगावेगा, इससे वह भी डर नहीं है।&quot;</p>
<p>
	यह बात सुनकर सांबो और कुइंबो खीसें निकालकर हँसने लगे।</p>
<p>
	परिचालकों ने कहा - &quot;लेकिन सरकार, टॉम ने और मिस कासी ने लूसी की डलिया में बड़ी कपास डाली है।&quot;</p>
<p>
	लेग्री बोला - &quot;मैं अभी तौले लेता हूँ।&quot; वे दोनों परिचालक फिर ठठाकर हँसे।</p>
<p>
	लेग्री ने पूछा - &quot;मिस कासी ने अपना दिन भर का काम तो पूरा कर लिया है न?&quot;</p>
<p>
	परिचालक ने जवाब दिया - &quot;सरकार, काम तो वह शैतान की तरह करती है।&quot;</p>
<p>
	लेग्री ने सबकी कपास तौलने की आज्ञा दी। कुली बहुत थक गए थे। इससे बड़े कष्&zwj;ट से अपनी-अपनी डलिया उठाकर काँटे पर रखने लगे। लेग्री हाथ में स्&zwj;लेट लेकर तौल और नाम लिखने लगा।</p>
<p>
	टॉम की टोकरी का तौल हुआ और उसका काम संतोषजनक पाया गया। अपनी टोकरी तुल जाने के बाद टॉम बड़ी उत्&zwj;कंठा से लूसी की टोकरी की ओर देखने लगा।</p>
<p>
	लूसी ने डरते और काँपते हुए अपनी टोकरी लाकर रखी। तौल में वह पूरी थी, पर लेग्री ने उसे धमकाने की नीयत से बनावटी गुस्&zwj;से से कहा - &quot;यह हरामजादी बड़ी सुस्&zwj;त है। आज भी कपास कम है। इसे किनारे खड़ा करो, अभी इसकी खबर ली जाती है।&quot; लूसी ने निराशा से एक ठंडी साँस ली और एक तख्&zwj;ते पर बैठ गई।</p>
<p>
	फिर उस कासी नाम की स्&zwj;त्री ने बड़ी अवज्ञा और उद्धतता के सा&zwj;थ अपनी टोकरी लाकर रखी। लेग्री विद्रूप और कौतूहल से उसका मुख देखने लगा।</p>
<p>
	कासी आँखें गड़ाकर लेग्री की ओर घूरने लगी। उसके होठ फड़कने लगे। उसने फ्रेंच भाषा में लेग्री से कुछ कहा। बात किसी की समझ में न आई, पर लेग्री का चेहरा पिशाच-सा हो गया, और उसने कासी को मारने के लिए हाथ उठाया। रमणी घृणा दिखाती हुई निर्भीकतापूर्वक वहाँ से चल दी।</p>
<p>
	कुछ देर बात लेग्री ने टॉम को बुलाकर कहा - &quot;टॉम, मैंने तुझे साधारण कुली का काम करने के लिए नहीं खरीदा है। मैं तुझे परिचालक का ओहदा दूँगा और ठीक काम करने पर तू तरक्&zwj;की पाकर परिदर्शक भी हो सकेगा। कुलियों को किस तरह कोड़ों से पीटा जाता है, यह तूने इतने दिन देख-सुनकर खूब सीख लिया होगा। जा, इस लूसी को कोड़े लगा! यह हरामजादी बड़ी शरारती है।&quot;</p>
<p>
	टॉम ने कहा - &quot;मुझे माफ कीजिए। कृपा करके मुझे इस काम में मत लगाइए। यह मुझसे नहीं हो सकेगा। न मैंने कभी ऐसा काम किया है, न करूँगा।&quot;</p>
<p>
	टॉम की बात सुनकर लेग्री क्रुद्ध होकर कहने लगा - &quot;तू जरूर कर सकेगा।&quot;</p>
<p>
	इतना कहकर और चमड़े का चाबुक लेकर वह टॉम को पीटने और उसके मुँह पर घूँसों की वर्षा करने लगा। करीब पंद्रह मिनट तक लात, घूँसे और कोड़े बरसाकर बोला - &quot;बोल, अब भी इनकार करता है?&quot;</p>
<p>
	टॉम की नाक से खून बहने लगा। उसे पोछते हुए उसने कहा - &quot;सरकार, मैं दिन-रात काम करने को तैयार हूँ। इस शरीर में जितने दिन तक प्राण हैं, आपकी नौकरी बजाऊँगा; लेकिन इस काम को मैं अनुचित समझता हूँ। सरकार, यह मुझसे कभी नहीं होगा - मैं कभी नहीं करूँगा, कभी नहीं।&quot;</p>
<p>
	टॉम बोलने में सदा से विनयी था। उसके बोलने का ढंग विशेष सम्&zwj;मान-सूचक था। लेग्री ने सोचा कि टॉम डर गया है, शीघ्र ही वश में आ जाएगा। पर उसके अंतिम शब्&zwj;द सुनकर कुली लोग चौंक पड़े। लूसी हाथ जोड़कर बोली - &quot;हे भगवान!&quot;</p>
<p>
	सब लोग एक-दूसरे का मुँह देखने लगे, सब शंकित मन से आनेवाली विपत्ति की प्रतीक्षा करने लगे।</p>
<p>
	लेग्री कुछ देर निस्&zwj;तब्&zwj;ध-सा और हतबुद्धि-सा रहा, लेकिन थोड़ी देर बाद गरजकर बोला - &quot;क्&zwj;यों रे हरामी के बच्&zwj;चे, बोल, तू मेरी बात को अनुचित समझता है? तुझे उचित और अनुचित का विचार करने की क्&zwj;या पड़ी है? क्&zwj;यों बे, तू अपने को क्&zwj;या समझता है? सूअर, तू अपने को बड़ा शरीफ का बच्&zwj;चा समझता है कि अपने मालिक के सामने उचित-अनुचित करता है! इस छोकरी को कोड़े लगाने को तू अन्&zwj;याय समझने का बहाना लगाता है।&quot;</p>
<p>
	टॉम ने कहा - &quot;सरकार, मैं इसे मारना अन्&zwj;याय समझता हूँ। यह स्&zwj;त्री रोगी और कमजोर है, इसे मारना निर्दयता है। मैं ऐसा काम नहीं करूँगा। सरकार, मुझे मारना चाहें तो मार डालें। मुझे मरना कबूल है, लेकिन इनमें से किसी को मारने के लिए मेरा हाथ नहीं उठेगा।&quot;</p>
<p>
	टॉम ने धीमे स्&zwj;वर में बातें कही थी; पर उसके वाक्&zwj;यों से उसके हृदय की दृढ़ता और अटल प्रतिज्ञा का पता चलता था। लेग्री क्रोध से काँपने लगा। उसकी आँखों से चिनगारियाँ निकलने लगीं, पर जैसे कुछ भयंकर जंतु अपने शिकार को एकदम न मारकर धीरे-धीरे खिला-खिलाकर मारते हैं, वैसे ही लेग्री ने भी टॉम को तत्&zwj;काल कोई जबरदस्&zwj;त सजा नहीं दी। क्रोध के वेग को तनिक रोककर वह उस पर तीव्र व्&zwj;यंग्&zwj;य-बाण छोड़ते हुए कहने लगा - &quot;चलो, अंत में हम पापियों के दल में यह एक धर्मात्&zwj;मा कुत्ता आ गया। यह किसी महात्&zwj;मा और किसी सज्&zwj;जन से कम नहीं। हम सब पाखंडी हैं। यह हम लोगों को यहाँ हमारे पापों की जानकारी कराने आया है। वाह, कैसा धर्मात्&zwj;मा है! क्&zwj;यों रे बदजात, तू धर्म का तो बड़ा ढोंग रचता है पर क्&zwj;या तूने बाइबिल से यह बात नहीं सुनी - &#39;अरे नौकरो, अपने मालिक के हुक्&zwj;म की तामील करो।&#39; मैं क्&zwj;या तेरा मालिक नहीं हूँ? तेरे इस काले शरीर के बारह सौ डालर नकद नहीं गिने? बोल, इस समय तेरी आत्&zwj;मा और शरीर मेरा है या नहीं?&quot; उसने टॉम को अपने डबल जूतों की जोर से ठोकर लगाते हुए कहा - &quot;बोल, बोल, बता!&quot;</p>
<p>
	इस भयंकर शारीरिक यंत्रणा में, इस घोर पाशविक अत्&zwj;याचार से मुर्दार हुए रहने पर भी, टॉम के हृदय में लेग्री के इस प्रश्&zwj;न से आनंद और जयोल्&zwj;लास की धारा बह निकली। वह एकाएक सिर ऊँचा करके खड़ा हुआ। उसके घायल मुख से जो खून की धार बह रही थी, उस खून के साथ आँसुओं की धारा का मेल होने लगा। टॉम आँखें उठाकर विश्&zwj;वासपूर्वक कहने लगा - &quot;नहीं, नहीं, नहीं, सरकार, मेरी आत्&zwj;मा आपकी कभी नहीं है। आपने इसे नहीं खरीदा है - तुम इसे नहीं खरीद सकते। यह उसी एक के हाथ बिकी हुई है, जो इसकी रक्षा करने में समर्थ है। कोई परवा नहीं, कोई परवा नहीं! इस शरीर को तुम जितना चाहो, उतना सता लो, आत्&zwj;मा का तुम कुछ नहीं बिगाड़ सकते।&quot;</p>
<p>
	लेग्री ने त्&zwj;यौरी चढ़ाकर कहा - &quot;मैं कुछ नहीं बिगाड़ सकता? देखता हूँ, देखता हूँ। अरे सांबो, कुइंबो, लो, इस सूअर को दुरुस्&zwj;त करो। ऐसी मार मारो कि महीने भर खाट से सिर न उठा सके।&quot;</p>
<p>
	दोनों यमदूत-सरीखे नर-पिशाच तत्&zwj;काल टॉम को बाहर खींचकर ले गए और पीटने लगे। यह देखकर लूसी बार-बार चीखने लगी।</p>
</div></body></html>