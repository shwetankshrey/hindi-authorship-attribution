<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	सदाचार और सुशीलता का सभी जगह आदर होता है। जिसके हृदय में धर्मभाव और साधुभाव का राज्&zwj;य है, उसके लिए इस संसार में, किसी दशा में, विपत्ति और कष्&zwj;ट का भय नहीं है। ऐसे आदमी को सभी प्&zwj;यार करते हैं। सचमुच सद्भाव के प्रभाव से पाषाण-हृदय भी नरम पड़ जाता है। दया, उदारता, स्&zwj;नेह, सच्&zwj;चे त्&zwj;याग और नि:स्&zwj;वार्थ प्रेम के सम्&zwj;मुख लोगों का सिर सदा झुका रहता है। इसी से टॉम अपने निष्&zwj;कपट सरल व्&zwj;यवहार के कारण दिन-प्रति-दिन अपने मालिक की आँखों में चढ़ता गया।</p>
<p>
	रुपए-पैसे के मामले में सेंटक्&zwj;लेयर बड़ा लापरवाह था। वह अपने आय-व्&zwj;यय का कोई लेखा-जोखा नहीं रखता था। उसका एडाल्&zwj;फ नामक गुलाम ही हाट-बाजार तथा खर्च आदि का काम किया करता था। वह भी अपने मालिक के समान लापरवाह आदमी था, बेहिसाब खर्च करता था। पर टॉम के आने पर सेंटक्&zwj;लेयर मौके-मौके से उससे काम लेने लगा। उसकी चतुराई और ईमानदारी देखकर सेंटक्&zwj;लेयर ने शीघ्र ही अपने रुपए-पैसे एवं खर्च का कुल काम उसको सौंप दिया।</p>
<p>
	अपने हाथ से खर्च का अधिकार निकल जाने के कारण एडाल्&zwj;फ कुछ उदास हुआ और मुँह बनाने लगा। इस पर सेंटक्&zwj;लेयर ने कहा - &quot;नहीं-नहीं, एडाल्&zwj;फ, यह काम तुम टॉम को ही करने दो। तुम केवल खर्च करना जानते हो और टॉम खर्च और आमद, दोनों को समझता है। इस काम के लिए यदि हम किसी ऐसे आदमी को नियत न करें तो यों ही करते-करते एक दिन रुपयों का तोड़ा हो सकता है।&quot;</p>
<p>
	टॉम सेंटक्&zwj;लेयर का काम बड़ी ही ईमानदारी से करता था। उससे कभी किसी खर्च का हिसाब नहीं पूछा जाता था। वह यदि चाहता तो बेईमानी से बहुत रुपए बना लेता; पर वह अधर्म की कौड़ी लेना महापाप समझता था।</p>
<p>
	सेंटक्&zwj;लेयर को मालिक जानकर टॉम उसका बड़ा सम्&zwj;मान करता था, पर इस सम्&zwj;मान के भाव में दूसरा ही रंग पकड़ा। टॉम बूढ़ा और सेंटक्&zwj;लेयर नौजवान था। टॉम गंभीर और सेंटक्&zwj;लेयर चंचल-चित्त था। इससे सेंटक्&zwj;लेयर के संबंध में टॉम के हृदय में पितृ-वात्&zwj;सल्&zwj;य का संचार होने लगा। टॉम ने देखा कि सेंटक्&zwj;लेयर का हृदय तो बड़ा दयालु है, किंतु वह न कभी बाइबिल पढ़ता है, न कभी उठते-बैठते ईश्&zwj;वर का भजन ही करता है, न गिर्जे में जाकर कभी ईश्&zwj;वर की वंदना करता है। वह तो सदा हँसी-खुशी में मग्&zwj;न रहता है। थियेटर जाने का उसे शौक है। कभी-कभी अपने जैसे चंचल-चित्तवाले युवकों में बैठकर खूब शराब पीकर पागल बन जाता है। ये बातें देखकर टॉम के मन में बड़ा दु:ख होता था। ऐसा दयालु, सरल-प्रकृति, सहृदय व्&zwj;यक्ति ईश्&zwj;वर से अलग पड़ा है, उपासना-हीन जीवन व्&zwj;यतीत कर रहा है, टॉम के लिए यह बड़े ही कष्&zwj;ट का विषय था। वह नित्&zwj;य अपनी प्रार्थना में ईश्&zwj;वर से विनती करता - &quot;भगवान, इस युवक की मति सुधार दो, उसका हृदय पलट दो! इसके हृदय में धर्म तथा अपनी भक्ति की तृष्&zwj;णा उत्&zwj;पन्&zwj;न कर दो!&quot;</p>
<p>
	एक दिन की बात है। सेंटक्&zwj;लेयर ने कहीं बहुत अधिक शराब पी ली और बड़ी रात गए गिरता-पड़ता घर आया। उस समय टॉम और एडाल्&zwj;फ ने उसे गाड़ी से उतारकर खाट पर सुलाया। सेंटक्&zwj;लेयर की यह दशा देखकर एडाल्&zwj;फ हँसने लगा। पर टॉम कुछ न बोल सका। उसकी आँखों से आँसू झरने लगे। टॉम का यह भाव देखकर एडाल्&zwj;फ और भी हँसने लगा। किंतु टॉम को उस रात बिल्&zwj;कुल नींद नहीं आई। वह रात भर बैठा-बैठा ईश्&zwj;वर से मालिक के सुधार के लिए प्रार्थना करता रहा। सबेरे सेंटक्&zwj;लेयर ने टॉम को कहीं भेजने के लिए बुलाया। टॉम जब आकर खड़ा हुआ तो उसकी आँखें डबडबाई हुई थीं। उसको कुछ रुपए देकर सेंटक्&zwj;लेयर ने किसी काम के लिए जाने को कहा, किंतु टॉम वहीं खड़ा रहा। तब सेंटक्&zwj;लेयर ने पूछा - &quot;टॉम, मैं कुछ भूल गया हूँ?&quot;</p>
<p>
	टॉम - &quot;नहीं, मुझे कहते डर लगता है।&quot;</p>
<p>
	सेंटक्&zwj;लेयर ने हाथ का अखबार मेज पर पटक दिया तथा चाय का प्&zwj;याला भी छोड़ दिया और टॉम की ओर देखने लगा। उसने पूछा - &quot;क्&zwj;यों टॉम, मामला क्&zwj;या है? तुम्&zwj;हारा चेहरा देखकर तो जान पड़ता है, मानो कोई बड़ी भारी विपदा आ पड़ी है।&quot;</p>
<p>
	टॉम - &quot;प्रभु, मुझे बड़ा दु:ख हो रहा है। मैं समझता था कि मालिक सदा सबके साथ समान व्&zwj;यवहार करते हैं।&quot;</p>
<p>
	सेंटक्&zwj;लेयर - &quot;तो क्&zwj;या तुम्&zwj;हारा यह खयाल ठीक नहीं उतरा? अब बोलो, तुम क्&zwj;या चाहते हो? मैं समझता हूँ कि तुम कोई चीज चाहते होगे और वह तुम्&zwj;हें नहीं मिली होगी, यह उसी की भूमिका है।&quot;</p>
<p>
	टॉम - &quot;प्रभु, इस दास पर तो आपकी सदा ही कृपा बनी रहती है। अपने विषय में मुझे आपसे कोई शिकायत नहीं करनी है, किंतु एक आदमी से आपका बर्ताव अच्&zwj;छा नहीं होता?&quot;</p>
<p>
	सेंटक्&zwj;लेयर - &quot;क्&zwj;यों, मैंने किससे बुरा बर्ताव किया? अपना मतलब खोलकर कहो।&quot;</p>
<p>
	टॉम - &quot;कल रात की घटना का स्&zwj;मरण करने से मुझे बड़ा खेद होता है। आप सब पर तो दया करते हैं, केवल अपने ऊपर आप बड़े निर्दयी हैं।&quot;</p>
<p>
	सेंटक्&zwj;लेयर ने मुस्&zwj;कराकर कहा - &quot;ओह, यह बात है!&quot;</p>
<p>
	टॉम ने सिर झुकाकर बड़ी नम्रता से आँखों में आँसू भरकर, पैरों पर पड़कर कहा - &quot;प्रभु, यही बात थी, जो मैं आपसे कहना चाहता था। मेरे प्&zwj;यारे नवयुवा प्रभु! मुझे भय है कि यह सबकुछ, सबकुछ, शरीर-आत्&zwj;मा का सत्&zwj;यानाश कर देगा। बाइबिल में लिखा है कि यह बला सर्प से भी भयंकर और बुरी है, मेरे प्&zwj;यारे प्रभु!&quot;</p>
<p>
	टॉम का गला भर आया और उसकी आँखों से आँसुओं की धारा बह चली।</p>
<p>
	सेंटक्&zwj;लेयर की भी आँखें भर आईं। उसने कहा - &quot;टॉम, उठो। तुम भी कितने नासमझ हो। तुम्&zwj;हें जरा भी अक्&zwj;ल नहीं है। मैं इस योग्&zwj;य नहीं कि मेरे लिए कोई रोए।&quot;</p>
<p>
	पर टॉम नहीं उठा। वह सेंटक्&zwj;लेयर की ओर इस तरह ताकने लगा, मानो उसके नेत्र विनती कर रहे हों।</p>
<p>
	टॉम की यह दशा देखकर कोमल-हृदय सेंटक्&zwj;लेयर बोला - &quot;टॉम, लो, मैं आज से प्रतिज्ञा करता हूँ कि फिर कभी इतनी शराब नहीं पीऊँगा। फिर कभी बुरों का साथ नहीं करूँगा। मैं अपने चरित्र से स्वयं घृणा करता हूँ। मैं अपने जीवन को पापमय समझता हूँ। तुम बेफिक्र रहो, मैं अब फिर बुरा काम नहीं करूँगा।&quot;</p>
<p>
	इतना कहकर सेंटक्&zwj;लेयर ने टॉम का हाथ पकड़कर उसे उठाया।</p>
<p>
	सेंटक्&zwj;लेयर की प्रतिज्ञा सुनकर टॉम को बड़ा संतोष हुआ और आँखों का पानी पोंछता हुआ चला गया।</p>
<p>
	टॉम के चले जाने पर सेंटक्&zwj;लेयर कहने लगा कि मैंने आज जो प्रतिज्ञा की है, उसे कभी नहीं तोड़ूँगा।</p>
<p>
	सचमुच उस दिन से सेंटक्&zwj;लेयर ने मद्यपान छोड़ दिया। वह स्&zwj;वभावतः इंद्रियासक्&zwj;त अथवा कुप्रवृत्ति के अधीन न था। लड़कपन से ही लोग उसे सच्&zwj;चरित्र समझते थे। पर इधर संसार से उसे विराग-सा हो गया था। संसार की टेढ़ी गति देखकर किसी काम में उसका मन न लगता था। उसके जीवन का कोई लक्ष्&zwj;य न था। उसका यह लक्ष्&zwj;य-शून्&zwj;य जीवन घटना-चक्र के अनुसार चलता था। इसी से समय काटने के लिए उसे जब जैसा संग मिलता, वह उसी में रम जाता और हँसी-खुशी मनाता था। महीनों की कौन कहे, लगातार वर्ष-के-वर्ष यों ही बिना कष्&zwj;ट के बीत जाते थे।</p>
</div></body></html>