<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	जब अगस्टिन अपने झीलवाले मकान में था, उस समय सेंटक्&zwj;लेयर का भाई अल्&zwj;फ्रेड अपने बारह वर्ष की उम्र के बड़े बेटे हेनरिक को साथ लेकर वहाँ आया और दो-तीन दिन रहा। यह बड़े आश्&zwj;चर्य की बात थी कि इन दोनों भाइयों में परस्&zwj;पर किसी तरह की समानता - न रंग-रूप में, न विचार ही में होने पर भी आपस में बड़ा स्&zwj;नेह था। प्रकट में ये दोनों सदा एक-दूसरे का मजाक उड़ाया करते थे, पर इनमें आंतरिक प्रेम कम न होता था। दोनों हाथ मिलाकर बाग में टहलते और खूब बातें किया करते थे।</p>
<p>
	अल्&zwj;फ्रेड का बड़ा पुत्र हेनरिक बड़ा सभ्&zwj;य और तेजस्&zwj;वी बालक जान पड़ता था। कोमल-हृदया इवान्जेलिन को देखते ही उस पर उसका बड़ा स्&zwj;नेह और प्रेम हो गया।</p>
<p>
	इवा के पास एक सफेद रंग का बड़ा अच्&zwj;छा टट्टू था। संध्&zwj;या के समय इवा को घुमाने के लिए टॉम ने वह टट्टू लाकर बरामदे के पास खड़ा किया, इधर डडो नामक तेरह वर्ष का बालक हेनरिक के लिए काला अरबी टट्टू लेकर आया।</p>
<p>
	हेनरिक ने घोड़ा देखकर डडो पर लाल-लाल आँखें निकालकर डाँटते हुए कहा - &quot;क्&zwj;यों बे यह क्&zwj;या? आज सवेरे तूने मेरे घोड़े को मला नहीं?&quot;</p>
<p>
	डडो ने बड़े विनीत भाव से उत्तर दिया - &quot;सरकार, वह आप ही लोटकर धूल से भर गया।&quot;</p>
<p>
	हेनरिक ने चाबुक उठाकर बड़े क्रोध से कहा - &quot;चुप रह! जबान चलाता है। चाबुक से चमड़ी उधेड़ दूँगा।&quot; इतना कहकर उसने तुरंत डडो के मुँह पर पाँच-सात चाबुक जड़ दिए।</p>
<p>
	वह &quot;सरकार-सरकार&quot; कहकर चीखने लगा। पर हेनरिक ने एक न सुनी और बराबर कोड़े लगाता गया। फिर एक हाथ पकड़कर ऐसी ठोकर मारी कि वह धड़ाम से जमीन पर गिर पड़ा। तब उसे छोड़कर बोला - &quot;मेरे सामने मुँह खोलने का मजा पा गया। घोड़ा ले जा, उसे ठीक से साफ करके ला। मैं तेरी अच्&zwj;छी तरह खबर लूँगा।&quot;</p>
<p>
	टॉम ने कहा - &quot;हुजूर, वह आपसे कहना चाहता था कि सवेरे मैंने घोड़े को मला था, इस वक्&zwj;त रास्&zwj;ते में आते समय वह जोश में था, इससे जमीन पर लोट गया। मैंने सवेरे उसे घोड़ा साफ करते देखा था।&quot;</p>
<p>
	हेनरिक ने ऊँची आवाज में कहा - &quot;तुम चुप रहो। तुमसे कौन पूछता है। फिजूल अपनी बक-बक लगाए हो।&quot;</p>
<p>
	इतना कहकर हेनरिक इवा के पास जाकर बोला - &quot;प्&zwj;यारी बहन, मुझे बड़ा खेद है कि उस पाजी के कारण तुम्&zwj;हें भी इंतजार करना पड़ा। आओ, जब तक वह आए तब तक यहाँ बैठ जाएँ। पर यह क्&zwj;या बहन! तुम इतनी उदास क्&zwj;यों हो?&quot;</p>
<p>
	इवा ने कहा - &quot;तुमने बेचारे डडो के साथ बड़ा जुल्&zwj;म किया। तुम बड़े ही बेरहम और पापी हो।&quot;</p>
<p>
	हेनरिक ने बड़े आश्&zwj;चर्य से कहा - &quot;बेरहम! पापी! यह तुम क्&zwj;या कह रही हो, प्&zwj;यारी इवा?&quot;</p>
<p>
	इवा बोली - &quot;जब तुम ऐसी बेरहमी का काम करते हो, तो मैं नहीं चाहती कि तुम मुझे &#39;प्&zwj;यारी इवा&#39; कहकर पुकारो।&quot;</p>
<p>
	हेनरिक ने कहा - &quot;प्&zwj;यारी बहन, तुम डडो को नहीं जानतीं। बिना मार खाए वह सीधा नहीं रह सकता। वह बड़ा झूठा और बहानेबाज है। इन लोगों को दुरुस्&zwj;त करने का यही ढंग है। इनको मुँह नहीं खोलने देना चाहिए। बाबा इसी ढंग से इन पर शासन करते हैं।&quot;</p>
<p>
	&quot;पर टॉम काका ने तो कहा कि उसका कसूर नहीं था। आकस्मिक बात थी। टॉम काका कभी झूठ नहीं बोलता।&quot;</p>
<p>
	हेनरिक बोला - &quot;वह बुड्ढा तो हब्शियों में एक साधारण आदमी है। डडो तो बेहिसाब झूठ बोलता है।&quot;</p>
<p>
	&quot;मार के डर से वह झूठ बोलना सीखता है।&quot;</p>
<p>
	&quot;इवा, तुम डडो पर बड़ी कृपा दिखाती हो, इससे मेरा मन बड़ा दु:खी होता है।&quot;</p>
<p>
	&quot;पर तुम उसे बिना कसूर मारते हो!&quot;</p>
<p>
	&quot;अच्&zwj;छा, तुम्&zwj;हें दु:ख होता है तो मैं आगे से उसे तुम्&zwj;हारे सामने नहीं मारूँगा। मुझे नहीं मालूम था कि काले गुलाम को मार खाते देखकर तुम्&zwj;हें कष्&zwj;ट होता है।&quot;</p>
<p>
	इवा को संतोष नहीं हुआ, पर उसने देखा कि अपने विचार को हेनरिक को समझाने का प्रयत्&zwj;न करना व्&zwj;यर्थ है। कोई फल नहीं होगा।</p>
<p>
	डडो घोड़ा लेकर शीघ्र ही आ पहुँचा।</p>
<p>
	हेनरिक ने बड़ी कृपा की दृष्टि से कहा - &quot;डडो, इस बार तू बड़ी जल्&zwj;दी घोड़ा ले आया। इधर आ, मिस इवा का घोड़ा पकड़ ले। मैं उसे सवारी करा दूँ।&quot;</p>
<p>
	इवा के घोड़े पर चढ़ते समय देखा कि बालक शारीरिक पीड़ा से रो रहा है। उसने डडो को घोड़ा पकड़ने के लिए धन्&zwj;यवाद दिया और कहा - &quot;तुम बड़े अच्&zwj;छे लड़के हो।&quot;</p>
<p>
	मार का यह दृश्&zwj;य बाग में घूमते हुए सेंटक्&zwj;लेयर और अल्&zwj;फ्रेड ने भी देखा। यह देखकर अगस्टिन का चेहरा लाल हो गया। उसने अल्&zwj;फ्रेड से बड़े व्&zwj;यंग्&zwj;य से कहा - &quot;अल्&zwj;फ्रेड, मैं समझता हूँ कि यही वह शिक्षा है, जिसे हम लोग साधारण तंत्र-प्रणाली की शिक्षा कहा करते हैं।&quot;</p>
<p>
	अल्&zwj;फ्रेड ने कहा - &quot;जब हेनरिक को जोश आ जाता है, तब वह शैतान हो जाता है।&quot;</p>
<p>
	अगस्टिन बोला - &quot;मेरे खयाल से तुम समझ रहे हो कि वह यह बहुत अच्&zwj;छा काम सीख रहा है।&quot;</p>
<p>
	अल्&zwj;फ्रेड ने कहा - &quot;मेरे किए से यह सब दूर नहीं हो सकता। मैं या मेरी स्&zwj;त्री, दोनों इस विषय में चुप रहते हैं। पर यह डडो छोकरा भी बड़ा बदमाश है। इसे चाहे जितना मारो, सीधा नहीं होता।&quot;</p>
<p>
	अगस्टिन बोला - &quot;और मैं समझता हूँ कि हेनरिक को साधारण तंत्र-प्रणाली की शिक्षा देने का यही ढंग है, क्&zwj;योंकि उस प्रणाली का पहला सूत्र है - सब मनुष्&zwj;य जन्&zwj;म से स्&zwj;वतंत्र और समान हैं।&quot;</p>
<p>
	अल्&zwj;फ्रेड ने कहा - &quot;ये फिजूल की बातें हैं। फ्रांस में भी एक बार ऐसा ही आंदोलन उठा था। समान अधिकार की बात केवल शिक्षित और उच्&zwj;च श्रेणी के लोगों में ही चल सकती है, इन नीचों में नहीं।&quot;</p>
<p>
	अगस्टिन बोला - &quot;पर आँखें खुलने पर वे सब बदला चुका लेते हैं। फ्रांसीसी क्रांति का मूल कारण जानते हो? हाँ, इन निम्&zwj;न श्रेणी के लोगों की कभी आँखें न खुलने पाएँ, तो बात दूसरी है।&quot;</p>
<p>
	अल्&zwj;फ्रेड ने बड़े जोर से पृथ्&zwj;वी पर पैर पटककर, मानो वह निम्&zwj;न-श्रेणी के लोगों के सिर पर ही लात मार रहा हो, कहा - &quot;जरूर इन लोगों को गिराकर रखना होगा।&quot;</p>
<p>
	अगस्टिन बोला - &quot;जब ये अत्&zwj;याचार-पीड़ित निम्&zwj;न श्रेणी के लोग उठ खड़े होंगे, तब देश को मिट्टी में मिला देंगे। रईसों और बड़े आदमियों का प्रभुत्&zwj;व जड़ से उखाड़ देंगे। तुम्&zwj;हें क्&zwj;या सेंट डोमिंगो की हकीकत मालूम नहीं है?&quot;</p>
<p>
	अल्&zwj;फ्रेड ने कहा - &quot;ओफ, कहाँ की बात करते हो! हम लोग यहाँ सब ठीक कर लेंगे। इन &#39;जन-साधारण की शिक्षा&#39;, &#39;मजदूरों की शिक्षा&#39; के नारों पर ध्&zwj;यान न देने से यहाँ विप्&zwj;लव की कोई संभावना न रहेगी। इन सबको शिक्षा न देने से फिर कोई अड़चन नहीं होने की।&quot;</p>
<p>
	अगस्टिन बोला - &quot;अब वे दिन गए। अब शिक्षा का प्रवाह किसी के रोके भी नहीं रुक सकता। तुम लोगों को उचित है कि उन्&zwj;हें शिक्षा देकर उनका नैतिक जीवन ऊँचा कर दो।&quot;</p>
<p>
	अल्&zwj;फ्रेड ने कहा - &quot;रहने दो, अपना यह ऊँचा नैतिक जीवन! ये लोग सदा इसी हालत में रहेंगे।&quot;</p>
<p>
	अगस्टिन बोला - &quot;यह ठीक है, पर इन्&zwj;हें अच्&zwj;छी शिक्षा नहीं मिलेगी तो ये कभी-न-कभी उत्तेजित होकर खून की नदी बहा देंगे। क्&zwj;या तुम नहीं जानते कि सोलहवें लुई की हत्&zwj;या के बाद फ्रांस की क्&zwj;या हालत हुई? अल्&zwj;फ्रेड, मैं कहे देता हूँ कि वह समय अब दूर नहीं, जब ये निम्&zwj;न श्रेणी के लोग खड़े होकर संसार को अराजकता से भर देंगे। रईसों और बड़े लोगों को अपने रक्&zwj;त द्वारा जगत् में हो रहे अत्&zwj;याचारों और उत्&zwj;पीड़न का प्रायश्चित करना पड़ेगा।&quot;</p>
<p>
	अल्&zwj;फ्रेड ने हँसते हुए कहा - &quot;अगस्टिन, तुम तो अच्&zwj;छे-खासे वक्&zwj;ता हो गए। मैं कहता हूँ, तुम जगह-जगह घूमकर इस विषय पर व्&zwj;याख्&zwj;यान देना शुरू कर दो। इससे पैंगबर की तरह लोग तुम्&zwj;हें पूजेंगे। लेकिन लगता है कि तुम्&zwj;हारे इस कल्पित स्&zwj;वर्ग-राज्&zwj;य के आने के पहले ही मैं मर जाऊँगा। मुझे यह सब देखना नसीब न होगा।&quot;</p>
<p>
	अगस्टिन बोला - &quot;फ्रांस के रईस लोग निम्&zwj;न-श्रेणीवालों से बड़ी घृणा करते थे। पर अंत में उन्&zwj;हीं निम्&zwj;न श्रेणीवालों ने उन लोगों पर आधिपत्&zwj;य जमाया था। जरा खयाल करो। अभी उस दिन हाइटी में क्&zwj;या हो गया था!&quot;</p>
<p>
	अल्&zwj;फ्रेड ने कहा - &quot;हाइटीवालों का क्&zwj;या जिक्र कर रहे हो! वे भी क्&zwj;या अंग्रेज हैं? वे अंग्रेज होते तो भला उनकी ऐसी दुर्दशा हो सकती थी? संसार में सब तरफ अंग्रेजों का दबदबा रहेगा। अंग्रेज सब लोगों पर हुकूमत करेंगे। भला हम लोगों (अंग्रेजों) के साथ किसी जाति की तुलना हो सकती है?&quot;</p>
<p>
	अगस्टिन ने तेज होकर कहा - &quot;बहुत &#39;अंग्रेज-अंग्रेज&#39; करके मत कूदो। एक बार इन काले हब्शियों की आँख खुलने दो। देखना, तुम लोगों को अपने अत्&zwj;याचारों का प्रायश्चित करना पड़ता है या नहीं। तब फिर लाचार होकर तुम लोगों को यहाँ से दुब दबाकर भागना पड़ेगा। यहाँ छिपने को तुम्&zwj;हें जगह न मिलेगी।&quot;</p>
<p>
	अल्&zwj;फ्रेड बोल - &quot;तुम्&zwj;हारी ये सब पागलपन की बातें हैं।&quot;</p>
<p>
	अगस्टिन ने कहा - &quot;पागलपन की बातें! क्&zwj;या बाइबिल की बात का तुम्&zwj;हें स्&zwj;मरण नहीं है? लिखा है, &#39;मनुष्&zwj;य स्&zwj;वप्&zwj;न में भी विपदा का खयाल न करता था, पर अकस्&zwj;मात् एक दिन बाढ़ आई और इन लोगों को बहाकर मृत्&zwj;यु के मुँह में डाल दिया।&#39; मैं तुमसे अनुरोध करता हूँ कि बाइबिल की इस बात को सदा याद रखना!&quot;</p>
<p>
	अल्&zwj;फ्रेड ने हँसते हुए कहा - &quot;अगस्टिन, तुम पैगंबरी का जामा पहनकर जगह-जगह व्&zwj;याख्&zwj;यान देते फिरो तो अच्&zwj;छा होगा। हम लोगों की फिक्र मत करो। हममें बहुत सामर्थ्&zwj;य है। हम अपनी रक्षा आप कर लेंगे। इन निम्&zwj;न श्रेणी के लोगों को सदा इस गिरी हुई हालत में ही रहना पड़ेगा। ये लोग सदा हमारे पैरों-तले ही रहेंगे। हममें इन पर शासन करने के लिए पूरी शक्ति है।&quot;</p>
<p>
	अगस्टिन बोला - &quot;क्&zwj;यों नहीं, तुम्&zwj;हारा लड़का इसी शक्ति की शिक्षा पा रहा है। पर तुम लोगों की शक्ति तो क्रोध के साथ काफूर होकर उड़ जाती है। तुम नहीं जानते कि ठंडा लोहा गरम लोहे को काटता है। जो अपने को नहीं सम्&zwj;हाल सकता, वह दूसरों पर शासन क्&zwj;या करेगा?&quot;</p>
<p>
	अल्&zwj;फ्रेड ने कहा - &quot;मैं मानता हूँ कि शिक्षा-प्रणाली कुछ बुरी है। लड़कपन से ही हमारी संतानें इन काले दासों पर शासन करना सीख जाती हैं। दूसरों को भी कोई अधिकार है, यह समझने का मौका ही नहीं मिलता। पर किसी-किसी विषय में हमारे यहाँ की शिक्षा बहुत अच्&zwj;छी भी होती है। बच्&zwj;चे बचपन से ही खूब साहसी और तेजस्&zwj;वी होते हैं। क्रीत-दासों के बहुत से ऐब उनको छू नहीं पाते। हृदय में भरा हुआ प्रभुत्&zwj;व का भाव उन्&zwj;हें अनेक दोषों से दूर रखता है।&quot;</p>
<p>
	अगस्टिन ने व्&zwj;यंगोक्ति के भाव से पूछा - &quot;इस प्रकार प्रभुत्&zwj;व करने की इच्&zwj;छा क्&zwj;या ईसाई धर्म के अनुकूल है?&quot;</p>
<p>
	अल्&zwj;फ्रेड बोला - &quot;अनुकूल है या प्रतिकूल, इस बारे में मैं बहस नहीं करना चाहता। पर इसमें कोई संदेह नहीं कि हमारे देश की सामाजिक अवस्&zwj;था लोगों को साहसी और तेजस्&zwj;वी बना देती है।&quot;</p>
<p>
	अगस्टिन ने कहा - &quot;यह हो सकता है।&quot;</p>
<p>
	अल्&zwj;फ्रेड बोला - &quot;अगस्टिन, ये सब फिजूल की बातें हैं, इनसे नतीजा कुछ नहीं निकलता। कम-से-कम हम लोग पाँच सौ बार तो इस पुराने विषय पर तर्क-वितर्क कर चुके होंगे। चलो, बैठकर शतरंज खेलें।&quot;</p>
<p>
	दोनों भाई बरामदे में आकर बैठ गए और शतरंज खेलना आरंभ कर दिया। खेलते समय अल्&zwj;फ्रेड ने कहा - &quot;मैं तुमसे कहता हूँ अगस्टिन, यदि तुम्&zwj;हारे जैसे विचार मेरे होते तो मैं अपने विचारों के प्रचार के लिए कुछ प्रयत्&zwj;न अवश्&zwj;य करता।&quot;</p>
<p>
	अगस्टिन ने कहा - &quot;हाँ, मैं कह सकता हूँ कि तुम करते। तुम काम-काजी आदमी हो, लेकिन मैं?&quot;</p>
<p>
	अल्&zwj;फ्रेड चुटकी लेकर बोला - &quot;अपने दास-दासियों ही की दशा क्&zwj;यों नहीं सुधारते?&quot;</p>
<p>
	अगस्टिन ने कहा - &quot;क्&zwj;या यह भी संभव है? एक बड़ा भारी पहाड़ उनके सिर पर रख दो तो भी उनका सीधे खड़े रहना संभव है, पर हम लोगों के समाज में फैली हुई बुरी शिक्षा, असदाचरण और अत्&zwj;याचारों के नीचे रहकर उनका सुधरना कभी संभव नहीं। समाज में फैले हुए पापों और बुराइयों से नैतिक वायु दूषित हो जाती है। इसलिए जब तक नैतिक वायु शुद्ध न हो, तब तक किसी एक आदमी के किए-धरे लोगों का सुधार नहीं हो सकता। कितनी ही विजित जातियों को उच्&zwj;च शिक्षा मिलती है, पर उस शिक्षा से क्&zwj;या पराजित जाति कभी उन्&zwj;नत हो सकती है?&quot;</p>
<p>
	अल्&zwj;फ्रेड बोला - &quot;तुम देश-सुधार का व्रत ले लो।&quot;</p>
<p>
	इसके बाद दोनों खेल में तल्&zwj;लीन हो गए। कुछ देर बाद हेनरिक और इवा घोड़ों पर लौटे। घोड़ों के तेज आने के कारण इवा कुछ थक-सी गई थी, पर उसके क्&zwj;लांत मुख-कमल पर अनुपम सौंदर्य विकसित हो रहा था। ऋतु बदलने पर जिस प्रकार प्रकृति नए रूप में सज-धजकर मनुष्&zwj;यों के हृदय में नए-नए भाव उत्&zwj;पन्&zwj;न करती है, उसी राग-द्वेष और हिंसा से रहित तथा धार्मिक पवित्रता से पूर्ण निर्मल चरित्रवाली रमणियों के मुख-कमल से एक-एक अवस्&zwj;था में एक-एक प्रकार के अलौकिक सौंदर्य का भाव विकसित होता है। इवा के इस थके मुखमंडल से शांति और प्रेम का भाव टपक रहा था।</p>
<p>
	अल्&zwj;फ्रेड ने उसे इस भाव में देखते ही विमोहित होकर कहा - &quot;क्&zwj;या अपूर्व रूप-माधुरी है! अगस्टिन, तुम्&zwj;हारी इवा के सौंदर्य पर संसार रीझ उठेगा।&quot;</p>
<p>
	लेकिन अगस्टिन ने निराश हृदय से कहा - &quot;हाँ, वह सर्वगुण-संपन्&zwj;न है, पर कौन जाने, ईश्&zwj;वर के मन में क्&zwj;या है? यह कहते हुए उसने दो-चार कदम आगे बढ़कर इवा को घोड़े से गोदी में उतारकर पूछा - &quot;बेटी इवा, तुम बहुत थक तो नहीं गई?&quot;</p>
<p>
	बालिका ने कहा - &quot;नहीं बाबा!&quot; पर उसके जोर से साँस लेने से उसके पिता को खटका हुआ। उसने कहा - &quot;बेटी, तुम घोड़ा इतना तेज क्&zwj;यों चलाती हो? तुम जानती हो कि यह तुम्&zwj;हारे स्&zwj;वास्&zwj;थ्&zwj;य के लिए हानिकर है।&quot;</p>
<p>
	यह कहकर उसने उसे एक कोच पर लिटा दिया।</p>
<p>
	सेंटक्&zwj;लेयर ने कहा - &quot;हेनरिक, तुम इवा को देखना। देखो, जब इवा तुम्&zwj;हारे साथ हुआ करे, तब घोड़ा इतना तेज मत दौड़ाया करो।&quot;</p>
<p>
	हेनरिक ने इवा के पास बैठकर अपने हाथ में उसका हाथ लेते हुए कहा - &quot;मैं फिर कभी ऐसी भूल नहीं करूँगा।&quot;</p>
<p>
	इवा शीघ्र ही स्&zwj;वस्&zwj;थ हो गई। उसके पिता और चाचा इन दोनों बच्&zwj;चों को छोड़कर खेल में लग गए। हेनरिक ने कहा - &quot;इवा, मुझे बड़ा खेद है कि बाबा बस अब यहाँ दो ही दिन ठहरेंगे, फिर हम लोग चले जाएँगे। तुमसे न मालूम फिर कब भेंट होगी। यदि मैं तुम्&zwj;हारे पास रहता तो भला बनने का प्रयास करता और डडो को कभी न मारता। मैं डडो से बुरा बर्ताव नहीं करता। उसे कभी-कभी पैसे भी दे देता हूँ। तुम देखती हो कि वह अच्&zwj;छे कपड़े पहनता है। मैं समझता हूँ, कुल मिलाकर डडो बड़े मजे में है।&quot;</p>
<p>
	इवा ने कहा - &quot;तुम्&zwj;हें केवल खाना-कपड़ा और पैसे दिए जाएँ, पर संसार में कोई तुम्&zwj;हें स्&zwj;नेह करनेवाला न हो, तो क्&zwj;या तुम अपने को सुखी समझोगे?&quot;</p>
<p>
	&quot;नहीं।&quot;</p>
<p>
	&quot;तो तुम देखते हो कि तुम डडो को उसके सारे आत्&zwj;मीयों से अलग करके ले आए हो और अब उसे कोई भी प्&zwj;यार करनेवाला नहीं है। ऐसी दशा में पड़कर तो कोई भी व्&zwj;यक्ति सुखी नहीं रह सकता।&quot;</p>
<p>
	हेनरिक ने कहा - &quot;इसमें हम क्&zwj;या कर सकते हैं? मैं उसकी माँ को तो ला नहीं सकता, और न मैं स्&zwj;वयं ही उसे प्&zwj;यार कर सकता हूँ।&quot;</p>
<p>
	इवा बोली - &quot;तुम प्&zwj;यार क्&zwj;यों नहीं कर सकते?&quot;</p>
<p>
	खिलखिलाकर हँसते हुए हेनरिक ने कहा - &quot;डडो को प्&zwj;यार! उस पर मैं थोड़ी दया करूँ, यही काफी है। तुम क्&zwj;या अपने नौकरों को प्&zwj;यार करती हो?&quot;</p>
<p>
	इवा बोली - &quot;जी हाँ, मैं करती हूँ।&quot;</p>
<p>
	&quot;कैसी अनोखी बात है!&quot;</p>
<p>
	&quot;क्&zwj;या बाइबिल हम लोगों को यह नहीं बताती कि हमें हर एक आदमी को प्&zwj;यार करना चाहिए?&quot;</p>
<p>
	हेनरिक ने खिन्&zwj;नभाव से कहा - &quot;बाइबिल की बात क्&zwj;या कहती हो! बाइबिल में तो ऐसी-ऐसी कितनी ही बातें लिखी पड़ी हैं; लेकिन कोई उन्&zwj;हें करने का विचार भी करता है? तुम जानती हो इवा, कोई आदमी बाइबिल का कहा नहीं करता।&quot;</p>
<p>
	इवा कुछ देर तक बोली नहीं। उसकी आँखें स्थिर और चिंतायुक्&zwj;त हो गईं। फिर वह बोली - &quot;प्&zwj;यारे भाई, मेरी एक बात मानो। जैसे भी हो, तुम गरीब डडो को प्&zwj;यार करना, उस पर दया करना।&quot;</p>
<p>
	हेनरिक ने कहा - &quot;प्&zwj;यारी बहन, तुम्&zwj;हारे अनुरोध से मैं किसी भी चीज को प्&zwj;यार कर सकता हूँ। तुम सरीखी प्रेममय, शांत और मधुर बालिका मैंने नहीं देखी। मैं अब कभी डडो को नहीं मारूँगा।&quot;</p>
<p>
	इवा को उसकी इस बात से शांति मिली। उसने कहा - &quot;मुझे बड़ी प्रसन्&zwj;नता हुई कि तुम ऐसा अनुभव करते हो। प्&zwj;यारे हेनरिक, मैं आशा करती हूँ कि तुम्&zwj;हें अपनी बात याद रहेगी।&quot;</p>
<p>
	तभी भोजन की घंटी हुई और सब लोग भोजन के लिए उठ गए।</p>
</div></body></html>