<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	हेली को ओहियो नदी के किनारे ही छोड़कर साम और आंडी घोड़े लेकर घर की ओर लौट पड़े थे। राह में साम को बड़ी हँसी आ रही थी। उसने आंडी से कहा - &quot;आंडी, तू अभी कल का लड़का है। आज मैं न होता तो तुझमें इतनी अक्&zwj;ल कहाँ थी? देख, दो रास्तों की बात बनाकर मैंने हेली को दो घंटे तक कैसे हैरान किया। यह चाल चलकर दो घंटे की देर न की जाती तो इलाइजा अवश्&zwj;य पकड़ी जाती।&quot;</p>
<p>
	इस प्रकार बातें करते हुए रात को दस-ग्&zwj;यारह बजे वे शेल्&zwj;वी के घर पहुँच गए। घोड़े की टापों की आहट कान में पड़ते ही श्रीमती शेल्&zwj;वी तेजी से घर के बाहर आईं और उत्&zwj;कंठा से बार-बार पूछने लगीं - &quot;हेली और इलाइजा कहाँ हैं?&quot;</p>
<p>
	साम ने मुस्&zwj;कराते हुए कहा - &quot;हेली साहब मुँह लटकाए सराय में चित्त पड़े हैं।&quot;</p>
<p>
	&quot;और इलाइजा का क्&zwj;या हुआ? वह कहाँ गई?&quot;</p>
<p>
	&quot;ईश्&zwj;वर की कृपा से इलाइजा ओहियो नदी पार करके कैनन प्रदेश में पहुँच गई है।&quot;</p>
<p>
	&quot;कैनन प्रदेश में पहुँच गई! मतलब?&quot; शेल्&zwj;वी साहब की मेम ने समझा कि शायद इलाइजा की मृत्&zwj;यु हो गई।</p>
<p>
	&quot;मेम साहब, ईश्&zwj;वर अपने भक्&zwj;तों की रक्षा आप करता है। इलाइजा ओहियो नदी को मानो साक्षात विमान पर चढ़कर पार कर गई। मैंने अपनी जिंदगी में ऐसी अद्भुत घटना कभी नहीं देखी।&quot;</p>
<p>
	श्रीमती शेल्&zwj;वी से इस प्रकार बातें करते-करते साम के हृदय में धर्मभाव लहराने लगा। वह इलाइजा के भागने के वृत्तांत को धर्म-शास्&zwj;त्र के भाँति-भाँति के रूपकों से सजाकर कहने लगा। इतने में शेल्&zwj;वी साहब ने स्&zwj;वयं बाहर आकर साम से कहा - &quot;घर के अंदर जाकर मेम साहब से बातें कहो।&quot; फिर मेम साहब से बोले - &quot;तुम इतनी घबराकर इस सर्दी में बाहर क्&zwj;यों चली आई हो? सर्दी लग जाएगी। अंदर जाकर सब बातें क्&zwj;यों नहीं सुन लेती? तुम तो इलाइजा के लिए बहुत ही घबरा रही हो।&quot;</p>
<p>
	मेम ने कहा - &quot;आर्थर, मैं स्&zwj;त्री हूँ, मेरा भी बच्&zwj;चा है। संतान का स्&zwj;नेह माता के सिवा दूसरा नहीं जान सकता। इलाइजा की कैसी दुर्दशा हुई और हम लोगों ने उसके साथ कैसा व्&zwj;यवहार किया, इसे संतान-वत्&zwj;सल माता और पतिव्रता स्&zwj;त्री के अलावा और कोई नहीं समझेगा। सच पूछो तो इलाइजा के साथ ऐसी निर्दयता का व्&zwj;यवहार करके मैं और तुम दोनों ईश्&zwj;वर के सामने पाप के भागी हैं।&quot;</p>
<p>
	&quot;पाप? इसमें पाप की क्&zwj;या बात है? हारे दर्जे उसे बेचना पड़ा। इसमें भी पाप है?&quot; शेल्&zwj;वी बोले।</p>
<p>
	&quot;आर्थर, मैं तुमसे बहस नहीं करना चाहती। मैं अपने मन में भली-भाँति समझती हूँ कि हम लोगों ने इलाइजा पर घोर अत्&zwj;याचार किया है।&quot;</p>
<p>
	इस पर शेल्&zwj;वी ने मेम से और कुछ नहीं कहा। केवल साम से बोले - &quot;अंदर आकर मेम साहब को इलाइजा के भागने का हाल विस्&zwj;तार से सुना दो।&quot;</p>
<p>
	साम कहने लगा - &quot;मैंने अपनी आँखों से देखा है। इलाइजा बिना नाव-बेड़े के ओहियो नदी को पार कर गई। बर्फ के टुकड़े बह रहे थे, उन्&zwj;हीं पर होकर गई। एक टुकड़ा डूबने को होता तो वह झट दूसरे पर कूद जाती। इस तरह बर्फ पर कूदती-फाँदती उस पार निकल गई। उधर एक आदमी ने हाथ पकड़कर उसे किनारे पर कर लिया। इसके बाद अँधेरा ज्यादा हो जाने के कारण और कुछ दिखाई नहीं दिया।&quot;</p>
<p>
	शेल्&zwj;वी ने विस्मित होकर कहा - &quot;यह बड़े आश्&zwj;चर्य की बात है! वह बहती हुई बर्फ पर से कूदती हुई चली गई? मुझे तो विश्&zwj;वास नहीं होता कि आदमी सहज में यों जा सकता है।&quot;</p>
<p>
	साम बोला - &quot;हुजूर, सहज में कैसे जाया जा सकता है? ईश्&zwj;वर की विशेष कृपा के बिना कोई भी इस तरह से नहीं जा सकता। सुनिए, संक्षेप में सारा हाल सुनाता हूँ। आप सुनकर चकित रह जाएँगे। साक्षात ईश्&zwj;वर के सहारे के बिना यह नहीं हो सकता है। मैं, आंडी और हेली साहब शाम के कुछ पहले ही ओहियो नदी के इस पार पहुँचे। मैं सबके आगे-आगे था। वे दोनों कुछ पीछे थे। मैंने ही सबसे पहले इलाइजा को देखा। वह पास की सराय के जंगले के सहारे खड़ी थी। मैंने झूठ-मूठ सिर की टोपी फेंक दी, और &#39;हवा में उड़ी-उड़ी&#39; करके चिल्&zwj;लाने लगा। जिंदे की तो बात क्&zwj;या, मेरी इस चिल्&zwj;लाहट से मुर्दा भी जाग सकता था। बस, इलाइजा हम लोगों की ओर देखते ही पिछवाड़े के दरवाजे से भाग चली। हेली साहब की नजर पड़ गई। वह उसके पीछे ऐसे लपके जैसे भेड़ के पीछे बाघ दौड़ता है। इलाइजा ने जब देखा कि अब तो वह पकड़ी जाएगी, कोई उपाय नहीं रहा, तो नदी में कूद पड़ी और बहती बर्फ पर से कूदती हुई उस पार निकल गई।&quot;</p>
<p>
	शेल्&zwj;वी की मेम बड़े ध्&zwj;यान से सब बातें सुन रही थीं। वह बोल उठीं - &quot;भगवान, तुम्&zwj;हारी महिमा अपरंपार है। तुम्&zwj;हें सहस्&zwj;त्रों बार धन्&zwj;यवाद है। तुम्&zwj;हारी ही कृपा से आज इलाइजा की जान बची।&quot;</p>
<p>
	इतना कहकर फिर साम से पूछा - &quot;इलाइजा का लड़का तो जिंदा है?&quot;</p>
<p>
	साम बोला - &quot;जी हाँ, वह जिंदा है। पर आज मैं न होता तो इलाइजा अवश्&zwj;य पकड़ी जाती। ईश्&zwj;वर भी बड़ा कारसाज है। अच्&zwj;छे कामों के लिए वह कोई-न-कोई रास्&zwj;ता निकाल ही देता है। आज सवेरे घोड़े कसने में उत्&zwj;पात मचाकर हेली के दो घंटे खराब किए और फिर राह में कम-से-कम अढ़ाई कोस का उसे बेकार चक्&zwj;कर दिलाया। ऐसा हैरान किया कि उसे भी याद रहेगा। यह सब ईश्&zwj;वर की ही कृपा समझनी चाहिए।&quot;</p>
<p>
	शेल्&zwj;वी साहब साम के मुँह से ईश्&zwj;वर की दया की यह व्याख्&zwj;या सुनकर बहुत ही नाराज हुए और साम से कहने लगे - &quot;यदि तू फिर कभी हमारे यहाँ रहते हुए ईश्&zwj;वर की विशेष दया का ऐसा काम करेगा, तो तेरी खूब मरम्&zwj;मत होगी। किसी का काम करना स्&zwj;वीकार करके इस प्रकार कपट करना बड़ा अन्&zwj;याय है। मैं तुम्&zwj;हारी ऐसी दुष्&zwj;टता और धोखेबाजी के काम को नहीं सराह सकता।&quot;</p>
<p>
	श्रीमती शेल्&zwj;वी को अपने पक्ष में देखकर साम बड़ी गंभीरता से कहने लगा - &quot;हुजूर, आप या मेम साहब थोड़े ही ऐसा करती हैं। हम नौकर-चाकर कभी-कभी ऐसी दुष्&zwj;टता किया ही करते हैं।&quot;</p>
<p>
	साम के इस काम में श्रीमती शेल्&zwj;वी का भी हाथ था। अत: साम को वहाँ से शीघ्र हटाने के लिए उन्&zwj;होंने कहा - &quot;तुम स्&zwj;वयं ही समझते हो, ऐसी दुष्&zwj;टता करना बुरा है। अत: तुम्&zwj;हारा दोष क्षमा करने योग्&zwj;य है। तुम दोनों बहुत भूखे होगे। शीघ्र क्&zwj;लोई के पास जाकर खाना माँगकर खा लो।&quot;</p>
<p>
	साम एक अच्&zwj;छा वक्&zwj;ता था। अच्&zwj;छे भाषणों के लिए वह प्रसिद्ध था। शेल्&zwj;वी साहब जब किसी राजनैतिक सभा में या कहीं व्&zwj;याख्&zwj;यान सुनने जाया करते तो साम को अक्&zwj;सर साथ ले जाते थे। इस प्रकार साथ रहते-रहते साम बहुत-सी सभाएँ देख चुका था और कितने ही व्&zwj;याख्&zwj;यान सुन चुका था। कितनी ही जगहों में शेल्&zwj;वी साहब जब सभा-मंडप में चले जाते, तब साम अपनी मंडली के दासों को लेकर वहीं बाहर दूसरी सभा किया करता और उसमें व्&zwj;याख्&zwj;यान दिया करता था। इसी से उसकी भाषण-शक्ति बढ़ी-चढ़ी थी। उसे मन-ही-मन इस बात का बड़ा दु:ख रहा कि इलाइजा के भागने के संबंध में वह आज जी भरकर व्&zwj;याख्&zwj;यान नहीं दे पाया। ईश्&zwj;वर की विशेष करुणा की बात कहते ही शेल्&zwj;वी साहब ने धमकाकर उसका उत्&zwj;साह भंग कर दिया। रसोईघर में जाते हुए वह मन-ही-मन सोचने लगा, बड़े दु:ख की बात है कि ऐसा गंभीर विषय बिना लंबे व्&zwj;याख्&zwj;यान के यों ही हाथ से निकला जा रहा है। अत: उसने निश्&zwj;चय किया कि पाकशाला में दास-दासियों के सामने इस विषय में अवश्&zwj;य ही व्&zwj;याख्&zwj;यान देगा।</p>
<p>
	क्&zwj;लोई चाची से भोजन को लेकर कभी-कभी उसकी चखचख हो जाया करती थी। पर आज तेज भूख हो जाने के कारण उसने मेल ही से काम लेना उचित समझा। इससे पाकशाला में पहुँचकर क्&zwj;लोई को देखते ही उसके रसोई बनाने की लंबी-चौड़ी तारीफ करने लगा। साम के प्रशंसा-वाक्&zwj;य क्&zwj;लोई के कानों में सुधा ढालने लगे। घर में जितने प्रकार की खाने की चीजें थीं, उसने सबमें से थोड़ी-थोड़ी साम को परोसी। इस संसार में आत्&zwj;म-प्रशंसा सभी को भाती है। ऐसे आदमियों की संख्&zwj;या इनी-गिनी होगी, जो आत्&zwj;म-प्रशंसा नहीं सुनना चाहते, जिन्&zwj;हें अपने खुशामद-पसंद न होने का गर्व है। जो ऐसा कहते हैं कि हम खुशामदियों को अपने पास तक नहीं फटकने देते, उन्&zwj;हें भी खुशामद पसंद है, यह साबित करने के लिए विशेष कष्&zwj;ट उठाने की आवश्&zwj;यकता नहीं है। आप इस बार उनसे कहिए - &quot;अजी साहब, आपको तो खुशामद बिलकुल ही पसंद नहीं है। आपको भला कोई खुशामदी अपनी बातों में क्&zwj;या लाएगा?&quot; इसमें संदेह नहीं कि इस ठकुरसुहाती से वह साहब तुरंत पानी-पानी हो जाएँगे। वास्&zwj;तव में अपनी प्रशंसा किसी को बुरी नहीं लगती। लेकिन बात यह है कि जितने आदमी हैं, उतनी ही तरह की खुशामदें भी हैं। किसी को किसी ढंग की खुशामद पसंद है, किसी को किसी ढंग की।</p>
<p>
	साम जब रसोईघर में बैठकर पेट-पूजा करने लगा, तब सब दास-दासी वहाँ इकट्ठे होकर बड़े चाव से इलाइजा और उसके पुत्र के विषय में पूछताछ करने लगे। दास-दासियों से घर भरा हुआ देखकर साम के आनंद की सीमा न रही। इससे उसको एक लंबा व्&zwj;याख्&zwj;यान झाड़ने का दुर्लभ अवसर मिल गया। उसकी अपूर्व वक्&zwj;तृत्&zwj;व-शक्ति इस प्रकार प्रवाहित होने लगी:</p>
<p>
	&quot;प्&zwj;यारे स्&zwj;वदेश-बंधुओं, देखो, तुम लोगों की रक्षा के लिए मैं किसी भी कठिन-से-कठिन कार्य में अग्रसर हो सकता हूँ। हम लोगों में से किसी एक पर भी यदि कोई अत्&zwj;याचार करे तो समझना चाहिए, अनुभव करना चाहिए कि उसने हम सब पर अत्&zwj;याचार किया है। तुम लोग समझ सकते हो कि इसके अंदर एक प्रकार की गूढ़ नीति है। इसलिए प्राण देकर तुम लोगों की रक्षा करना हमारा कर्तव्&zwj;य है।&quot;</p>
<p>
	साम के इतना कहते-कहते आंडी ने टोककर कहा - &quot;सवेरे तो तुम इलाइजा को पकड़वा देने को कहते थे?&quot;</p>
<p>
	आंडी की बात सुनकर साम ने और अधिक गंभीर बनकर कहा - &quot;आंडी, इन गहरी बातों को समझने की अक्&zwj;ल तुझमें नहीं है। तेरे जैसे भोले-भाले बालक के हृदय में केवल सद्भाव और सदिच्&zwj;छा ही हो सकती है। तू इतने जटिल विषयों के नैतिक तत्व समझने के लायक नहीं है।&quot;</p>
<p>
	&#39;नैतिक तत्व&#39; शब्&zwj;द सुनकर आंडी चुप हो रहा। पर साम की जीभ फिर डाकगाड़ी की तरह खटाखट चलने लगी:</p>
<p>
	&quot;मैं सदा सोच-समझकर, यानी विवेक से काम लेता हूँ। विवेक ही मेरी बागडोर है। पहले मैंने देखा कि शेल्&zwj;वी साहब चाहते हैं कि इलाइजा पकड़ी जाए, अतएव विवेक के अनुरोध से मैंने उसी के अनुसार कार्य करने का निश्&zwj;चय किया। फिर जब यह सुना कि मेम साहब ऐसा नहीं चाहतीं, तब मेरा विवेक दूसरे रास्&zwj;ते पर चलने लगा। मेम साहब के पक्ष में विवेक के रहने से अधिक लाभ की आशा रहती है। इसलिए अब तुम लोग अनायास समझ सकते हो कि मैं नीति के रास्&zwj;ते, विवेक के रास्&zwj;ते और लाभ के रास्&zwj;ते ही अधिक जाता हूँ। कहो आंडी, अब समझे असल बात?&quot;</p>
<p>
	साम के श्रोतागण हुंकारी भरते हुए उसकी बातें सुन रहे थे। यह देखकर साम से चुप न रहा गया। वह एक मुर्गी की टांग मुँह में डालकर फिर कहने लगा:</p>
<p>
	&quot;विवेक, नीति, अध्&zwj;यवसाय यह इतना सहज विषय नहीं है। देखो, किसी काम को करने के लिए मैंने पहले एक रास्&zwj;ता पकड़ा और फिर उसी कार्य को करने के लिए दूसरे रास्&zwj;ते का सहारा लेता हूँ। ऐसा करने में क्&zwj;या कम मेहनत और नीति खर्च करनी पड़ती है?&quot;</p>
<p>
	साम के लंबे भाषण से क्&zwj;लोई कुछ घबरा-सी गई। अत: लाल झंडी दिखाने के लिए बोली - &quot;अब तुम जाकर सो जाओ और दूसरों को भी सोने की छुट्टी दो।&quot;</p>
<p>
	क्&zwj;लोई की बात सुनकर मेल-गाड़ी रुक गई। साम ने वहीं अपना व्&zwj;याख्&zwj;यान समाप्&zwj;त कर दिया और सबको आशीर्वाद देकर बिदा किया।</p>
</div></body></html>