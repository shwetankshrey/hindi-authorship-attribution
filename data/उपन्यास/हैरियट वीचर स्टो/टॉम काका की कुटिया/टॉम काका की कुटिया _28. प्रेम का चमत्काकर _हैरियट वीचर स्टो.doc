<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	रविवार का दिन था। दोपहर बीत चुका था। सेंटक्&zwj;लेयर अपने घर के बरामदे में बैठा सिगरेट पी रहा था। बरामदे के सामनेवाले कमरे में उसकी स्&zwj;त्री मेरी एक गद्दीदार कुर्सी पर बैठी हुई थी। मेरी के हाथ में एक बड़ी सुंदर भजनों की जिल्&zwj;ददार पुस्&zwj;तक थी। मेरी का खयाल है कि रविवार के दिन धर्म-पुस्&zwj;तक पढ़ी न जा सके तो कम-से-कम हाथ ही में रहे। खुली हुई पुस्&zwj;तक सामने थी। उस समय मेरी उसे पढ़ नहीं रही थी। केवल कभी-कभी आँख उठाकर देख लेती थी।</p>
<p>
	इवा को साथ लेकर मिस अफिलिया मेथीडिस्&zwj;टों के किसी गिरजे में गई थी, अत: अगस्टिन और मेरी के सिवा वहाँ और कोई न था। कुछ देर बाद मेरी ने कहा - &quot;अगस्टिन, मुझे हृदयरोग-सा हो गया जान पड़ता है। मैं समझती हूँ अपने उस पुराने डाक्&zwj;टर पोसी साहब को बुलवाने से ही काम चलेगा।&quot;</p>
<p>
	अगस्टिन ने कहा - &quot;उसको बुलाने की क्&zwj;या जरूरत है? जो डाक्&zwj;टर इवा की दवा करता है, वह भी तो बड़ा अच्&zwj;छा जान पड़ता है।&quot;</p>
<p>
	मेरी बोली - &quot;मैं ऐसी नाजुक बीमारी में नए डाक्&zwj;टर पर विश्&zwj;वास नहीं कर सकती। मैं देखती हूँ, रोग दिन-दिन बढ़ता जा रहा है। दिन भर बदन दर्द किया करता है, और कुछ भी अच्&zwj;छा नहीं लगता।&quot;</p>
<p>
	&quot;यह तुम्&zwj;हारा खाली संदेह ही है, मेरी समझ में तुम्&zwj;हें ऐसा कोई रोग नहीं है।&quot;</p>
<p>
	मेरी झुँझलाकर बोली - &quot;यह तो मुझे पहले से ही पता था कि तुम्&zwj;हारी समझ में कुछ नहीं होगा। इवा को जरा-सी खाँसी या मामूली-सा रोग हो जाता है तो तुम घबरा जाते हो, पर मेरा तुम्&zwj;हें कभी खयाल तक नहीं होता।&quot;</p>
<p>
	सेंटक्&zwj;लेयर ने कहा - &quot;यदि तुम चाहकर हृदय-रोग को बुलाना चाहती हो तो मैं उसमें बाधा नहीं डालूँगा। तुम्&zwj;हारी निगाह में अगर यह रोग बड़े आदर की चीज है तो ठीक है, मेरा इसमें क्&zwj;या नुकसान है?&quot;</p>
<p>
	मेरी बोली - &quot;तुम्&zwj;हें विश्&zwj;वास हो या न हो, मैं पक्&zwj;के तौर पर कहती हूँ कि इधर कई दिनों तक इवा की बीमारी की झंझट में पड़े रहने के कारण मेरा यह रोग बहुत बढ़ गया है।&quot;</p>
<p>
	सेंटक्&zwj;लेयर कुछ नहीं बोला। वह चुरुट में दम लगाने लगा और मन-ही-मन कहने लगा - &quot;तुम इवा की बीमारी के झंझट में पड़े रहने की कहती हो? कभी एक दिन भूल से भी तो उसकी खबर नहीं ली!&quot;</p>
<p>
	इसके कुछ देर बाद मिस अफिलिया इवा को साथ लेकर घर लौटी। वह गाड़ी से उतरते ही सीधी अपने कमरे में चली गई। इवा अपने पिता की गोद में जाकर बैठ गई और गिरजे के उपदेश की चर्चा करने लगी।</p>
<p>
	तभी मिस अफिलिया के कमरे से बड़ा शोर सुनाई दिया।</p>
<p>
	सेंटक्&zwj;लेयर ने कहा - &quot;टप्&zwj;सी ने न जाने आज कौन-सा नया उत्&zwj;पात कर दिया। बहन बहुत बिगड़ रही है।&quot;</p>
<p>
	मिस अफिलिया बड़ी गुस्&zwj;से में भरी टप्&zwj;सी का गला पकड़कर घसीटती हुई लाई।</p>
<p>
	सेंटक्&zwj;लेयर ने पूछा - &quot;कहो, आज क्&zwj;या मामला है?&quot;</p>
<p>
	अफिलिया ने कहा - &quot;यह है कि अब मैं इस आफत से अधिक परेशान नहीं होना चाहती, इसे बरदाश्&zwj;त करना मेरे बूते से बाहर है। कहीं खेलने भाग जाएगी, यह सोचकर इसे भजनों की पुस्&zwj;तक देकर दरवाजे में ताला लगा गई थी, लेकिन मेरे जाने के बाद इसने मेरी चाबी निकाल ली और मेरे बक्&zwj;स से रेशमी कपड़े निकालकर उन्&zwj;हें कूट-कूटकर गुडियों के कपड़े बना डाले। मैंने जिंदगी में ऐसी पाजी लड़की नहीं देखी।&quot;</p>
<p>
	फिर सेंटक्&zwj;लेयर की ओर तिरस्&zwj;कृत दृष्टि से देखकर बोली - &quot;अगर मेरा वश चलता तो मैं इसे बाहर निकलवाकर इतने कोड़े लगवाती कि इसको छठी का दूध याद आ जाता।&quot;</p>
<p>
	सेंटक्&zwj;लेयर ने कहा - &quot;मुझे जरा भी संदेह नहीं है। वास्&zwj;तव में स्त्रियों का शासन बड़ा ही प्रेम-पूर्ण और मृदुल होता है। मैं अपने इस देश में ऐसी दस स्त्रियाँ भी नहीं देखता कि उनका वश चले तो वे एक घोड़े या एक गुलाम को अधमरा न कर डालें। पुरुषों की मैं क्&zwj;या कहूँ!&quot;</p>
<p>
	मेरी बोली - &quot;सेंटक्&zwj;लेयर, तुम्&zwj;हारी इस बेढंगी प्रणाली से नौकरों को शिक्षा देने का कोई फल न होगा। दीदी बुद्धिमान स्&zwj;त्री हैं और वह समझती हैं कि मैंने जो कहा, सो ठीक है या नहीं।&quot;</p>
<p>
	दूसरी स्त्रियों की भाँति अफिलिया को भी कभी-कभी गुस्&zwj;सा आ जाता था, विशेषत: टप्&zwj;सी उसे जितना हैरान करती थी, उससे क्रोध आना स्&zwj;वाभाविक ही था। पर मेरी जब उनकी बुद्धिमत्ता की प्रशंसा करने लगी तब उसे लज्&zwj;जा मालूम हुई और उसका क्रोध कम हो गया। उसने कहा - &quot;नहीं, इस लड़की के साथ ऐसा कठोर बर्ताव करने की मेरी कभी इच्&zwj;छा नहीं होगी। पर अगस्टिन, मेरी अक्&zwj;ल काम नहीं करती। इस लड़की का क्&zwj;या करूँ? मैंने इसे बहुतेरा सिखाया-पढ़ाया, समझाते-समझाते हार गई। हर तरह से सजा देकर भी देख चुकी, पर यह जैसी-की-तैसी बनी हुई है।&quot;</p>
<p>
	सेंटक्&zwj;लेयर ने कहा - &quot;टप्&zwj;सी, इधर आ!&quot;</p>
<p>
	टप्&zwj;सी उसके सामने आकर, काली-काली आँखें निकालकर, टुकुर-टुकुर ताकने लगी। उसकी आँखों से भय और धूर्तता टपकती थी।</p>
<p>
	सेंटक्&zwj;लेयर ने कहा - &quot;क्&zwj;यों री टप्&zwj;सी, तू इतना पाजीपन क्&zwj;यों करती है?&quot;</p>
<p>
	टप्&zwj;सी बोली - &quot;जान पड़ता है, मेरा मन बड़ा खराब है। मिस फीली तो यही कहती हैं।&quot;</p>
<p>
	सेंटक्&zwj;लेयर ने कहा - &quot;तू नहीं देखती कि मिस अफिलिया ने तेरे लिए कितनी परेशानी उठाई है? वह कहती है कि वह जो कर सकती थी, सब-कुछ करके देख लिया।&quot;</p>
<p>
	&quot;जी हाँ, पुरानी मालकिन भी यही कहा करती थीं। वह मुझे बहुत कोड़े लगाती थीं, मेरे बाल नोच लेती थीं, दरवाजे से मेरा सिर टकरा देती थीं, पर उससे मैं जरा भी नहीं सुधरी। मैं समझती हूँ, अगर मेरे सिर का बाल-बाल नोच लिया जाए तो भी मेरा कुछ सुधार न होगा। मैं बड़ी पाजी हूँ। मैं हब्&zwj;शी के सिवा और कुछ नहीं हूँ। कोई उपाय नहीं है।&quot;</p>
<p>
	अफिलिया ने उत्तेजित होकर कहा - &quot;अब मैं इसे सुधारने की आशा छोड़े देती हूँ। जितना सह चुकी हूँ वही बहुत है। अब और क्&zwj;लेश नहीं सह सकती।&quot;</p>
<p>
	सेंटक्&zwj;लेयर ने कहा - &quot;अच्&zwj;छा, मैं तुमसे एक बात पूछना चाहता हूँ।&quot;</p>
<p>
	&quot;क्&zwj;या?&quot;</p>
<p>
	&quot;यही कि जब तुम्&zwj;हारे धर्मशास्&zwj;त्र में इतनी भी ताकत नहीं कि अपने पास रखकर एक अज्ञानी बालिका का उद्धार कर सको, तब ऐसे-ऐसे हजारों अज्ञानियों के उद्धार के लिए बेचारे दो-एक पादरियों के इधर-उधर भेजने से क्&zwj;या मतलब सिद्ध होता है?&quot;</p>
<p>
	मिस अफिलिया ने तत्&zwj;काल इसका उत्तर नहीं दिया। इवा ने, जो वहाँ चुपचाप खड़ी हुई सब बातें सुन रही थी, टप्&zwj;सी को अपने पीछे-पीछे आने का इशारा किया। फिर वे दोनों पास ही के उस शीशे के कमरे में चली गईं, जिसमें बैठकर सेंटक्&zwj;लेयर पढ़ा करते थे।</p>
<p>
	उन दोनों के आँख से ओझल हो जाने पर सेंटक्&zwj;लेयर ने कहा - &quot;देखना चाहिए, इवा क्&zwj;या करती है।&quot;</p>
<p>
	यह कहकर वह आगे बढ़ा और शीशे पर जो पर्दा पड़ा हुआ था, उसका एक कोना उठाकर झाँकने लगा। एक क्षण के बाद उसने अपने होठों पर अंगुली रखकर इशारे से मिस अफिलिया को भी बुलाया। वे दोनों बालिकाएँ फर्श पर आमने-सामने बैठी हुई थीं। टप्&zwj;सी के चेहरे पर उसकी स्&zwj;वाभाविक बेपरवाही और अन्यमनस्&zwj;कता का भाव दिखाई दे रहा है, पर इवा की आँखें आँसुओं से भरी थीं।</p>
<p>
	इवा बोली - &quot;टप्&zwj;सी, तेरा स्&zwj;वभाव क्&zwj;यों इतना खराब हो गया? तू सुधरने की कोशिश क्&zwj;यों नहीं करती? टप्&zwj;सी, क्&zwj;या तू किसी आदमी को प्&zwj;यार नहीं करती?&quot;</p>
<p>
	टप्&zwj;सी ने कहा - &quot;मुझे नहीं मालूम, प्&zwj;यार किस चीज को कहते हैं। मैं चीनी को प्&zwj;यार करती हूँ और ऐसी ही चीजों को, जो मीठी होती हैं।&quot;</p>
<p>
	&quot;तू अपने बाप-माँ को प्&zwj;यार करती है?&quot;</p>
<p>
	&quot;मेरा कोई नहीं है।&quot;</p>
<p>
	&quot;क्&zwj;या तुम्&zwj;हारा कोई नहीं है - भाई, बहन, चाचा, चाची या...&quot;</p>
<p>
	&quot;नहीं-नहीं, कोई नहीं। मेरा कभी कोई हुआ ही नहीं।&quot;</p>
<p>
	&quot;पर टप्&zwj;सी, यदि तू सुधरने की कोशिश करे तो सुधर सकती है।&quot;</p>
<p>
	&quot;मैं हब्&zwj;शी के सिवा और कुछ नहीं हो सकती। अगर मेरी यह काली चमड़ी उतरकर सफेद आ जाए तो मैं सुधरने की कोशिश करूँ।&quot;</p>
<p>
	&quot;टप्&zwj;सी, काली होने से क्&zwj;या हुआ, लोग तुझे अब भी प्&zwj;यार कर सकते हैं। अगर तू अच्&zwj;छी बन जाए तो मिस अफिलिया तुझे बहुत चाहेंगी।&quot;</p>
<p>
	यह बात सुनकर टप्&zwj;सी ने स्&zwj;वाभाविक रीति से मुँह फाड़ दिया। इसके माने यह थे कि तुम्&zwj;हारी इस बात पर विश्&zwj;वास नहीं होता।</p>
<p>
	इवा ने पूछा - &quot;क्&zwj;या तू इस बात पर विश्&zwj;वास नहीं करती?&quot;</p>
<p>
	&quot;नहीं मुझे देखकर ही उन्&zwj;हें घृणा आती है, क्&zwj;योंकि मैं हब्&zwj;शी हूँ। मुझे छूने से वह ऐसा चौंकती हैं, जैसे उनपर कोई मेंढक गिर पड़ा है। कोई भी ऐसा नहीं है, जो हब्शियों को प्&zwj;यार कर सके, और हब्&zwj;शी भी कुछ हो नहीं सकते, ऐसे-के-ऐसे ही रहेंगे वे। (सीटी बजाना आरंभ करके) उसने कहा: मैं परवा नहीं करती।&quot;</p>
<p>
	इवा का हृदय द्रवित हो उठा। उसने अपना दुबला सफेद हाथ टप्&zwj;सी के कंधे पर रखकर कहा - &quot;टप्&zwj;सी-अभागी टप्&zwj;सी, मैं तुझे प्&zwj;यार करती हूँ। मैं तुझे इसलिए प्&zwj;यार करती हूँ कि तू अनाथ है, तेरे माता-पिता नहीं हैं, न भाई-बहन हैं। मैं तुझे इसलिए प्&zwj;यार करती हूँ कि तू बड़ी ही दु:खी और सताई हुई है। मैं तुझे प्&zwj;यार करती हूँ और चाहती हूँ कि तू भली बन जा। टप्&zwj;सी, मेरी तबियत बड़ी खराब है। मैं अब अधिक दिन नहीं रहूँगी। तेरा यह हाल देखकर मेरा जी बहुत ही दुखता है। मैं अब बहुत थोड़े ही दिनों की मेहमान हूँ। मैं चाहती हूँ कि और न सही, मेरा खयाल करके ही तू सुधरने की कोशिश कर!&quot;</p>
<p>
	बालिका की आँखें आँसुओं से भर आईं और इवा के हाथ पर टप-टप बड़ी-बड़ी बूँदें गिरने लगीं। उसी क्षण सत्&zwj;य विश्&zwj;वास की एक किरण स्&zwj;वर्गीय प्रेम की एक किरण, उस अज्ञानी अविश्&zwj;वासपूर्ण बालिका की आत्&zwj;मा में प्रविष्&zwj;ट हुई। टप्&zwj;सी दोनों घुटनों के बीच सिर रखकर रो रही थी और वह लावण्&zwj;यमयी बालिका झुककर स्&zwj;नेह-भरे नेत्रों से उसे देख रही थी। मानो कोई ज्&zwj;योतिर्मय देवदूत झुककर किसी पापात्&zwj;मा का पाप-पंक से उद्धार कर रहा हो।</p>
<p>
	इवा ने कहा - &quot;टप्&zwj;सी, क्&zwj;या तू नहीं जानती कि ईश्&zwj;वर हम सबको एक बराबर प्&zwj;यार करते हैं? वह जितना मुझे प्&zwj;यार करते हैं, उतना ही तुझे भी। वह ठीक वैसे ही तुझे प्&zwj;यार करते हैं, जैसे मैं करती हूँ, बल्कि मुझसे अधिक, क्&zwj;योंकि वे मुझसे बढ़कर हैं। वे सुधरने में तेरी मदद करेंगे। अंत में तू स्&zwj;वर्ग में पहुँच सकती है और सदा के लिए देवदूत हो सकती है। तेरी काली चमड़ी इसमें बाधा नहीं डालेगी। सफेद चमड़ीवालों के लिए जैसे ये सब बातें हैं, वैसे ही तेरे लिए हैं। टप्&zwj;सी, इन बातों को सोच! टॉम काका जिन ऊँची आत्&zwj;माओं के भजन गाता है, तू भी उन आत्&zwj;माओं की भाँति एक आत्&zwj;मा हो सकेगी।&quot;</p>
<p>
	टप्&zwj;सी ने भरे कंठ से कहा - &quot;मिस इवा, प्&zwj;यारी इवा, मैं कोशिश करूँगी। मैंने पहले कभी इसकी परवा नहीं की थी।&quot;</p>
<p>
	सेंटक्&zwj;लेयर ने पर्दा छोड़कर मिस अफिलिया से कहा - &quot;यह दृश्&zwj;य देखकर इस समय मुझे अपनी माता की याद आती है। उन्&zwj;होंने मुझसे ठीक ही कहा था - अगर हम अंधे को आँख देना चाहते हैं तो हमें ईसा के रास्&zwj;ते पर चलना पड़ेगा। उन्&zwj;हें अपने पास बुला लो और अपने हाथ उनपर रखो।&quot;</p>
<p>
	मिस अफिलिया ने कहा - &quot;हब्शियों से मुझे सदा से एक प्रकार की घृणा-सी है, और यह सच्ची बात है कि मैं कभी इस बालिका से अपना शरीर छुआने के लिए तैयार नहीं हो सकती। पर मैंने नहीं सोचा था कि वह मेरे मन के भाव को ताड़ती है।&quot;</p>
<p>
	सेंटक्&zwj;लेयर बोला - &quot;ये बच्&zwj;चे बड़ी जल्&zwj;दी मन की बात जान लेते हैं। उनसे मन के भाव छिपाना कठिन है। मेरा दृढ़ विश्&zwj;वास है कि किसी बालक को यदि तुम मन से घृणा करती हो तो ऊपर से उसके उपकार की चाहे कितनी कोशिश क्&zwj;यों न करो, उसकी चाहे कितनी भलाई क्&zwj;यों न करो, वास्&zwj;तव में जब तक उस पर तुम्&zwj;हारा स्&zwj;नेह-भाव न होगा, तब तक वह तुम्&zwj;हारा रत्ती भर भी कृतज्ञ न होगा।&quot;</p>
<p>
	अफिलिया ने कहा - &quot;समझ में नहीं आता कि मैं इस भाव को कैसे दूर करूँ। ये हब्&zwj;शी मुझे अच्&zwj;छे नहीं लगते, और खासकर यह लड़की।&quot;</p>
<p>
	सेंटक्&zwj;लेयर बोला - &quot;मालूम होता है, इवा ने इस भाव को दूर कर दिया है।&quot;</p>
<p>
	अफिलिया ने गदगद होकर कहा - &quot;हाँ, वह कैसी प्रेममयी है, मानो प्रेम का अवतार ही है। उसने ईसा की-सी प्रकृति पाई है। मेरी इच्&zwj;छा होती है कि मैं भी उसकी जैसी होती। इवा से मैं बहुत-कुछ सीख सकती हूँ।&quot;</p>
<p>
	सेंटक्&zwj;लेयर बोला - &quot;हाँ, बड़े हो जाने से ही आदमी सब बातों का पंडित नहीं बन जाता। बच्&zwj;चों से भी उसे बहुतेरी बातें सीखने को रह जाती हैं।&quot;</p>
</div></body></html>