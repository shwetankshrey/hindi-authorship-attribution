<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	क्&zwj;या सभी दशाओं में मृत्&zwj;यु कष्&zwj;टकर जान पड़ती है? बहुत-से लोग तो इस दु:खों - यंत्रणाओं से भरे संसार में ऐसे होते हैं, जो खुशी-खुशी मरना चाहते हैं। वे मृत्&zwj;यु को भयानक नहीं समझते। कितने ही ऐसे धर्मवीर हुए हैं, जिन्&zwj;होंने निर्भीक होकर मृत्&zwj;यु से भेंट की। सत्&zwj;य और धर्म के लिए, संसार से अन्&zwj;याय को दूर करने के लिए, कितने ही धर्मवीर और कर्मवीर प्रसन्&zwj;नता से मृत्&zwj;यु की वेदी पर बलि हो गए। क्&zwj;या उन्&zwj;हें उस समय मृत्&zwj;यु कष्&zwj;टकर जान पड़ी थी? कदापि नहीं! मनुष्&zwj;य जब सत्&zwj;य विश्&zwj;वास से उत्तेजित हो जाता है और हृदय में उमड़े हुए धर्म-प्रेम और प्रेमावेश के कारण अपने-आपको भूल जाता है, उस समय वह बाह्य ज्ञान से सर्वथा रहित हो जाता है। किसी प्रकार का शारीरिक कष्&zwj;ट उसकी अंतरात्&zwj;मा को स्&zwj;पर्श नहीं कर सकता।</p>
<p>
	परंतु जिन्&zwj;हें नित्&zwj;य मार का कष्&zwj;ट सहन करना पड़ता है, जिन्&zwj;हें अत्&zwj;याचारी लोग बूँद-बूँद रक्&zwj;त चूसकर मारते हैं और कठोर आचरण सहते-सहते जिनके हृदय की दया, ममता, एवं अन्&zwj;य सब प्रकार के सद्भावों का शनै:-शनै: नाश हो जाता है, उन्&zwj;हें भी क्&zwj;या मृत्&zwj;यु कष्&zwj;टकर नहीं है? इससे अधिक कष्&zwj;टकर मृत्&zwj;यु संसार में और हो भी क्&zwj;या सकती है?</p>
<p>
	नर-पिशाच लेग्री जब टॉम को पीटता था और उसे मार डालने की धमकी देता था, उस समय टॉम मन-ही-मन सोचता था कि अब उसके संसार छोड़ने का समय आ गया है, अब शीघ्र ही मृत्&zwj;यु आकर उसके सारे दु:ख-दर्दों को दूर किए देती है। अत: उसके भयभीत होने का कोई कारण नहीं था। सत्&zwj;य-विश्&zwj;वास से उत्तेजित हो कर, धर्मवीरों की भाँति, बेधड़क हो कर, वह लेग्री के सामने डटकर खड़ा हो जाता और ईश्&zwj;वर के सद्दृष्&zwj;टांत के अनुसरण करने का विचार करके मन-ही-मन हर्षित होता था। जब वह उसे ठोंक-पीटकर चला जाता और टॉम देखता कि मृत्&zwj;यु तो आई नहीं, उस समय हृदय का वह उमड़ा हुआ धर्मवेग और मार के समय की उत्तेजना शनै:-शनै: मंद पड़ जाती और तब उसे मार का दर्द बहुत अखरता। उसका शरीर शिथिल पड़ जाता और साथ ही उसकी अंतरात्&zwj;मा को भी अवसन्&zwj;नता धर दबाती। उसके दिल में निराशा आ जाती और अपनी दुर्दशा का स्&zwj;मरण होते ही उसके दिल में असह्य यंत्रणा की अग्नि धधक उठती।</p>
<p>
	पहले दिन की मार से ही टॉम का शरीर जगह-जगह से छिल गया था और वह बहुत अशक्&zwj;त हो गया था। पर लेग्री ने वह अशक्&zwj;तता दूर होने के पूर्व ही, मारे हठ के, उसे खेत के काम में जोत दिया। अन्&zwj;य कुलियों के साथ उसे काम पर जाना पड़ता था। अपनी इस कमजोरी की हालत में भी वह जी लगाकर खेत का काम करता था, परंतु खेत के रखवाले केवल अपनी हिंसक-वृत्ति को चरितार्थ करने के लिए समय-समय पर उसे बेंत लगाते रहते थे। भला इस निष्&zwj;ठुर आचरण पर भी कोई सहिष्&zwj;णु रह सकता था? परंतु टॉम बड़ी ही शांत प्रकृति का आदमी था। उसके धीरज और सहिष्&zwj;णुता की सीमा नहीं थी। परंतु कभी-कभी सांबो और कुइंबो के हृदयहीन आचरण से उसका मन भी सहिष्&zwj;णुता को भुला बैठता था। टॉम की समझ में अभी तक यह बात नहीं आई थी कि लेग्री के खेत के कुली ऐसे मनुष्&zwj;यत्&zwj;व-विहीन और दुश्&zwj;चरित्र क्&zwj;यों हो गए हैं! उनका हृदय केवल हिंसा, द्वेष, वैर-विरोध स्&zwj;वार्थपरता, निष्&zwj;ठुरता का घर क्&zwj;यों बन गया है! वह इस बात से हैरान था कि इन कुलियों के जड़-हृदय में क्षण भर के लिए भी सहानुभूति का संचार क्&zwj;यों नहीं होता? परंतु अब उसे उनके किसी आचरण से आश्&zwj;चर्य नहीं रहा। अब उसने सहज ही समझ लिया कि अपनी इस प्रकृति का निष्&zwj;ठुर आचरण के अवश्&zwj;यंभावी फल के सिवा और कोई कारण नहीं है, पर वह अपने मन में बहुत डरा कि समय पाकर वह निष्&zwj;ठुर आचरण कहीं उसकी प्रकृति को भी भ्रष्&zwj;ट न कर दे। इस डर से वह जब जरा-सा अवकाश पाता, तुरंत अपनी बाइबिल लेकर बैठ जाता। परंतु आजकल काम का इतना जोर था कि रविवार तक काम के बोझ से छुट्टी नहीं मिलती। कपास चुने जाने के दिनों में कई महीनों तक लेग्री कुलियों को रविवार की भी छुट्टी नहीं देता था। क्&zwj;यों देता? धर्म तो उसका कुछ था ही नहीं, उसके लिए तो देवता और देवता का मंदिर वही कपास का खेत था और था नगदनारायण!</p>
<p>
	पहले टॉम खेत से लौटने पर नित्&zwj;य रात्रि को रोटी बनाने के समय, चूल्&zwj;हे के उजाले में बैठकर, बा&zwj;इबिल के एक-दो उपदेश पढ़ लिया करता था, किंतु आजकल वह इतना कमजोर हो गया था कि खेत से लौटने पर पल भर भी उससे बैठा न जाता था। आते ही थकावट के मारे वह झोपड़ी में पड़ा रहता और दर्द से छटपटाने लगता।</p>
<p>
	यह बड़े आश्&zwj;चर्य की बात है कि जब-तब टॉम-सरीखे पक्&zwj;के धर्म-विश्&zwj;वासी का मन भी डावांडोल होने लगा। जिस सुदृढ़ विश्&zwj;वास के कारण उसने सारे जीवन किसी भी कष्&zwj;ट की परवाह नहीं की, उसी अदम्&zwj;य धर्म-विश्&zwj;वास के, निष्&zwj;ठुर आचरण के सामने परास्&zwj;त होने की संभावना होने लगी। अज्ञेय अंधकारपूर्ण जीवन-पहेली के संबंध में उसके मन में भाँति-भाँति के प्रश्&zwj;न उठने लगे। हृदय सुस्&zwj;त पड़ने लगा। अपने मन में वह प्रश्&zwj;न करने लगा &quot;जगत्-पिता कहाँ है? वह चुप क्&zwj;यों है? क्&zwj;या संसार में सचमुच पाप ही की जय होती है?&quot; फिर आप-ही-आप सोचने लगा - नहीं, परमात्&zwj;मा मुझे कभी नहीं भुलाएगा। संभव है, मिस अफिलिया के पत्र पाने पर केंटाकी से कोई मेरा उद्धार करने आता हो।</p>
<p>
	यों सोचते-सोचते वह व्&zwj;याकुल होकर ईश्&zwj;वर से प्रार्थना करने लगा। वह प्रतिदिन सवेरे उठकर बड़ी आशा से मार्ग की ओर देखता था कि केंटाकी से कोई उसे मुक्&zwj;त कराने के लिए आ रहा है या नहीं। यों ही देखते-देखते कितने ही दिन बीत गए, परंतु कोई कहीं से आया-गया नहीं। तब फिर उसके मन में वही पुराना प्रश्&zwj;न जाग उठा, &#39;क्&zwj;या ईश्&zwj;वर ने मेरी सुध बिल्&zwj;कुल ही बिसार दी है?&#39;</p>
<p>
	एक दिन संध्या के उपरांत खेत से आकर वह ऐसा शक्तिहीन हो गया कि धड़ाम से जमीन पर गिर गया। आज उसकी उठने की शक्ति एकदम जाती रही। लेटे-लेटे ही रोटियाँ बनाने की फिक्र में लगा। बीच में उसकी बा&zwj;इबिल पढ़ने की इच्&zwj;छा हुई। तब चूल्&zwj;हे की आग जरा तेज करके निशान लगाए हुए अपनी पसंदवाले बाइबिल के अंशों को पढ़ने लगा। पढ़ते-पढ़ते मन-ही-मन प्रश्&zwj;न करने लगा-क्&zwj;या संसार से शास्&zwj;त्र की शक्ति जाती रही है? क्&zwj;या यह धर्मशास्&zwj;त्र भग्&zwj;न हृदयों को बल और निष्&zwj;प्रभ चक्षुओं में ज्&zwj;योति नहीं देता? इसके बाद ठंडी साँस लेकर उसने ज्यों ही बाइबिल बंद की, त्&zwj;योंही उसे पीछे से किसी का विकट हास्&zwj;य सुनाई दिया। गर्दन घुमा कर देखने पर उसने लेग्री को अपने पीछे खड़ा पाया।</p>
<p>
	लेग्री बोला - &quot;अब तो समझ लिया न, कि धर्म तेरी कुछ मदद नहीं करने का? मैंने तो पहले ही कहा था कि तेरा धर्म-कर्म सब हवा कर दूँगा।&quot;</p>
<p>
	धर्म के संबंध में इस व्&zwj;यंग्&zwj;य ने टॉम के हृदय में बरछी मार दी। इतना कष्&zwj;ट उसे दिन भर की भूख-प्&zwj;यास से भी नहीं हुआ था।</p>
<p>
	लेग्री ने कहा - &quot;तू निरा गधा है। मैंने खरीद के समय तुझे कोई बड़ा ओहदा देने की बात सोची थी। मैं तुझे सांबो और कुइंबो से भी ऊँची जगह देता। आज वे तुझे कोड़े लगाते हैं, लेकिन मेरी बात मानकर तू उन सबको कोड़े लगा सकता था। मैं तुझे बीच-बीच में थोड़ी व्हिस्&zwj;की या ब्रांडी भी पीने को दिया करता। मैं अब भी कहता हूँ कि तू अपने ये सब ढोंग छोड़ दे। अपनी उस फटी-पुरानी पोथी को चूल्&zwj;हे में झोंककर मेरा धर्म अंगीकार कर!&quot;</p>
<p>
	टॉम ने शांति से कहा - &quot;ईश्&zwj;वर न करे ऐसा हो!&quot;</p>
<p>
	लेग्री बोला - &quot;तू देखता तो है कि ईश्&zwj;वर तेरी कुछ भी मदद नहीं कर रहा है। अगर उसे तेरी मदद करना मंजूर होता तो वह तुझे मेरे हाथ में ही न पड़ने देता। टॉम, तेरा यह धरम-करम एक तरह का झूठा ढोंग है। मैं अच्&zwj;छी तरह जानता हूँ। मेरी बात मानकर चलना ही तेरे लिए अच्&zwj;छा रहेगा। मैं सामर्थ्&zwj;यवान आदमी हूँ और तेरा कुछ उपकार कर सकता हूँ।&quot;</p>
<p>
	टॉम ने उत्तर दिया - &quot;नहीं सरकार, मैं अपना संकल्&zwj;प नहीं छोडूँगा। भगवान मेरी सहायता करे या न करे, पर मैं उसकी शरण में रहूँगा और अंत तक उस पर विश्&zwj;वास रखूँगा।&quot;</p>
<p>
	लेग्री ने ठोकर मारकर उस पर थूकते हुए कहा - &quot;तू बड़ा मूर्ख है! खैर, कुछ परवा नहीं, मैं तुझे समझूँगा। तू देखेगा कि मैं तुझसे कैसे अपनी बात मनवाता हूँ।&quot; यह कहकर लेग्री वहाँ से चला गया।</p>
<p>
	यंत्रणा के बड़े भार से जब आत्&zwj;मा सर्वथा अवसन्&zwj;न हो जाती है और धैर्य सीमा को पहुँच जाता है, उस समय देह और मन की सब शक्तियाँ उस भार को अलग फेंकने के लिए तिलमिलाने लगती हैं। इसी से प्राय: घोरतम यंत्रणा के उपरांत तत्&zwj;काल हृदय में आनंद और साहस का स्रोत बहते देखा जाता है। यही दशा इस समय टॉम की थी।</p>
<p>
	निर्दयी मालिक के नास्तिकता-पूर्ण तानों ने उसके दु:ख से बोझिल हृदय को और अधिक अवसन्&zwj;न कर दिया। यद्यपि उसका विश्&zwj;वास उस अनंत परमेश्&zwj;वर से डिगा नहीं, पर निराशा से वह सर्वथा शिथिल हो गया। टॉम चूल्&zwj;हे के पास संज्ञा-शून्&zwj;य की भाँति बैठा रहा। सहसा उसके चारों ओर के पदार्थ मानो शून्&zwj;य में विलीन हो गए और काँटो का ताज पहने, रक्&zwj;त से आरक्&zwj;त, आहत ईसा की मूर्ति उसके नेत्रों के सम्&zwj;मुख उपस्थित हुई। भय और आश्&zwj;चर्य से उस आगत के चेहरे के महान सहिष्&zwj;णु भाव की ओर वह निहारने लगा। उन गंभीर और करुणा से उद्दीप्&zwj;त युगल नेत्रों की दृष्टि उसके अंतस्&zwj;तल पर पड़ी, इससे उसकी अवसन्&zwj;न और मुमूर्षु आत्&zwj;मा जाग उठी। वह घुटने टेककर और दोनों हाथ आगे फैलाकर बैठ गया। उसी समय शनै:-शनै: उस आकृति का रूप बदलने लगा। काँटों के मुकुट की जगह किरणें चमकने लगीं। एक अपूर्व प्रभा-मंडल से उद्भासित उस मुख ने स्&zwj;नेह-चक्षुओं से उसकी ओर देखा। उस कंठ से सुधा की धारा बह निकली। टॉम ने सुना, वाणी कह रही थी - &quot;जैसे मैंने पाप और अत्&zwj;याचारों पर विजय प्राप्&zwj;त कर, पिता के साथ पवित्र सिंहासन पर बैठने का सौभाग्&zwj;य प्राप्&zwj;त किया, वैसे ही वह भी मेरे साथ इस सिंहासन पर बैठ सकेगा, जो संसार में पाप और अत्&zwj;याचारों पर विजय प्राप्&zwj;त करेगा।&quot;</p>
<p>
	टॉम कितनी देर तक वहाँ पड़ा रहा, इसका उसे कुछ भी होश न था। जब वह होश में आया, तब उसने देखा कि आग बुझ गई है, उसके कपड़ों और शरीर को ओस ने तर कर दिया है, परंतु आत्&zwj;मा का वह संकट-काल निकल गया है। अब उसे हृदय में एक अपूर्व आनंद भरा हुआ है। उस आनंद की उमंग में भूख-प्&zwj;यास, सर्दी-गर्मी, अपमान और नैराश्&zwj;य आदि की सभी यंत्रणाओं को उसने बिसार दिया है। इस जीवन की समस्&zwj;त आशाओं को तिलांजलि देकर उसने अपना चित्त अनादि देव के चरणों में लगा दिया। आकाश के उज्&zwj;ज्&zwj;वल तारों की ओर आँखें लगाकर टॉम आकाश को प्रतिध्&zwj;वनित करता हुआ आत्&zwj;मा के गंभीर आनंद में मगन हो कर, यह गीत गाने लगा -</p>
<p>
	हिम सम पृथ्&zwj;वी गल जाएगी, भानु भस्&zwj;म हो जाएगा।</p>
<p>
	तब भी मैं प्रभु, तेरा हूँगा, तू मेरा कहलाएगा।।</p>
<p>
	होगा पूर्ण धरा का जीवन, जड़ शरीर यह मंद।</p>
<p>
	शांति-सरोवर में तैरूँगा, पाकर के मैं ब्रह्मानंद।।</p>
<p>
	वर्ष सहस्र यहाँ पर रहकर फिर प्रकाश-युत भानु-समान।</p>
<p>
	गाता नित्&zwj;य रहूँगा वैसे जैसे था जब छेड़ा गान।।</p>
<p>
	यह कोई नई घटना नहीं थी। धर्म-विश्&zwj;वासी गुलामों में ऐसी अचरज-भरी घटनाएँ प्राय: होती रहती थीं। मनोविज्ञानी पंडितों का मत है कि ऐसी भी अवस्&zwj;थाएँ हुआ करती हैं, जिनमें मन के भाव और कल्&zwj;पनाएँ इतनी उत्तेजित और प्रबल हो जाती हैं कि उस समय समस्&zwj;त बाहरी इंद्रियों पर उनका प्रभाव हो जाता है, और ऐसी अवस्&zwj;था में कल्पित पदार्थ प्रत्&zwj;यक्ष-से दीख पड़ने लगते हैं। सर्वव्&zwj;यापी परमेश्&zwj;वर मनुष्&zwj;य को वे शक्तियाँ देकर उसके जीवन में जो अनेक घटनाएँ घटाता है, उनकी गिनती कौन कर सकता है? और इस बात का निर्णय कौन कर सकता है कि वह किन-किन उपायों के द्वारा निराश और असहाय आत्&zwj;माओं में नए बल का संचार करता है? यदि यह दास विश्&zwj;वास करे कि ईसा ने उसे प्रत्&zwj;यक्ष दर्शन दिया था, उससे बातें की थीं, तो कौन उसकी बात का प्रतिवाद करेगा!</p>
<p>
	दूसरे दिन प्रात:काल, जब हड्डियों के ढाँचे बने गुलाम लोग खेतों की ओर चले, तब उन चीथड़ों में लिपटे, जाड़े से काँपते अभागों में केवल एक ही व्&zwj;यक्ति ऐसा था, जो उमंग से पैर रखता मस्&zwj;तानी चाल से जा रहा था। कारण यही था कि ईश्&zwj;वर के अनंत प्रेम पर उसका अटल विश्&zwj;वास जम गया था। अरे लेग्री! तू अब अपनी सारी शक्ति आजमा कर देख ले। अति दारुण यंत्रणा, शोक, अपमान सब-के-सब इसके लिए शांति-निकेतन ही सीढ़ियाँ बनकर इसे स्&zwj;वर्ग की ओर अग्रसर करने में सहायता करेंगे।</p>
<p>
	उत्&zwj;पीड़ित टॉम का विनीत हृदय अब और भी अधिक शांतिपूर्ण हो गया। नित्&zwj;य-पवित्र परमेश्&zwj;वर ने उसके श्रद्धापूर्ण हृदय को अपना पवित्र मंदिर बना लिया। इस जीवन का मर्मांतक परिताप बीत चुका। इस जीवन की आशा, भय और आकांक्षा का उद्वेलन पीछे छूट गया और पल-पल की संग्राम-क्लिष्&zwj;ट रुधिराक्&zwj;त मानवीय इच्&zwj;छाएँ संपूर्ण रूप से ईश्&zwj;वरीय इच्&zwj;छा में विलीन हो गईं। टॉम को अपनी जीवन-यात्रा का बचा भाग बहुत अल्&zwj;प प्रतीत होने लगा और अनंत शांति तथा अनंत सुख इतना पास और इतना स्&zwj;पष्&zwj;ट जान पड़ने लगा कि जीवन के दुस्&zwj;सहतम कष्&zwj;ट भी उसके हृदय पर असर न कर सके।</p>
<p>
	उसका यह बाहरी परिवर्तन सबको दिखाई पड़ने लगा। उसका मुख हर समय प्रफुल्&zwj;ल रहने लगा और हर काम में उसका फुर्तीलापन फिर दिखाई देने लगा। वह बड़े धीरज, सहिष्&zwj;णुता और शांति के साथ अत्&zwj;याचार और निष्&zwj;ठुर व्&zwj;यवहार सहने लगा। किसी भी प्रकार के दुर्व्&zwj;यवहार से उसके मन में उद्विग्&zwj;नता या उत्&zwj;कंठा नहीं पैदा होती थी। यह देखकर एक दिन लेग्री ने सांबो से कहा - &quot;टॉम पर आजकल कौन-सा भूत सवार हो गया है? थोड़े दिन हुए तब तो वह बिल्&zwj;कुल हिल गया था, लेकिन आजकल तो वह बड़ी तेजी दिखलाता है!&quot;</p>
<p>
	सांबो ने कहा - &quot;कुछ ठीक नहीं मालूम, सरकार! शायद यहाँ से भाग जाने की जुगत कर रहा होगा।&quot;</p>
<p>
	लेग्री ने अपनी छिपी इच्&zwj;छा व्&zwj;यक्&zwj;त की - &quot;एक बार भागने की कोशिश करे तो अपना काम ही बन जाए। मैं भी यही चाहता हूँ।&quot;</p>
<p>
	सांबो ने हँसते हुए कहा - &quot;जान पड़ता है, हम लोगों को जल्&zwj;दी ही वह दिन देखना नसीब होगा। जरूर वह भागने की ताक में है। भागने पर जब शिकारी कुत्ते उसे दाँतों में दबा लाएँगे तब बड़ा मजा आएगा। एक बार जब भोली नाम की दासी भागी थी तो कैसा तमाशा हुआ था। मेरा तो उस वक्&zwj;त हँसते-हँसते पेट फटा जा रहा था। कुत्तों ने जाकर उसे पकड़ा और हम लोगों के पहुँचने से पहले ही उसका आधा शरीर नोच डाला। उसे देखकर मुझे ऐसी हँसी छूटती थी कि क्&zwj;या कहूँ!&quot;</p>
<p>
	लेग्री बोला - &quot;मालूम होता है, लूसी अब शीघ्र ही कब्र में आराम करेगी; लेकिन सांबो, जब भी कोई दास या दासी बहुत खुश और तेज दिखाई पड़े तो तुम्&zwj;हें फौरन उसका मिजाज दुरुस्त करने की ओर ध्&zwj;यान देना चाहिए।&quot;</p>
<p>
	सांबो ने उत्तर दिया - &quot;आप बेखटक रहिए। मैं खुद ही सब ठीक कर लूँगा।&quot;</p>
<p>
	यह तीसरे पहर की बात थी, जब लेग्री घोड़े पर सवार होकर पास के किसी कस्&zwj;बे में जा रहा था। उसने मन-ही-मन सोचा था कि उधर से लौटते हुए कुलियों के झोपड़े देखता चलूँगा।</p>
<p>
	कस्&zwj;बे से लौटते हुए जब वह कुलियों की झोपड़ियों से थोड़ी दूर रह गया, तब उसे किसी के गाने की आवाज सुनाई पड़ी। उसने जरा ठहरकर सुना तो मालूम हुआ कि टॉम गा रहा है:</p>
<p>
	जब देखूँगा, लिखा हुआ है स्&zwj;वर्ग-द्वार पर मेरा नाम,</p>
<p>
	भय-भावना बिदा कर दूँगा, अश्रु पोंछ लूँगा विश्राम।</p>
<p>
	वैरी बन जग लड़ने आवे और नरक से बरसें बाण,</p>
<p>
	तो भी धरा भृकुटि को निर्भय देखूँ गिनूँ तुच्&zwj;छ शैतान।</p>
<p>
	प्रलय-समु्द्र उमड़ आवे या घोर शोक का हो तूफान,</p>
<p>
	मुझको कुछ परवाह न होगी, कुछ न पड़ेगा मुझको जान।</p>
<p>
	मिले निरापद मुझे स्&zwj;वर्ग-गृह परम पिता सर्वस्&zwj;व-समान।</p>
<p>
	यह गीत सुनकर लेग्री मन-ही-मन कहने लगा - &quot;हा-हा, बदमाश सोचता है कि स्&zwj;वर्ग जाऊँगा। इसका गीत सुनकर मेरे तो कान जल उठते हैं!&quot;</p>
<p>
	इसके बाद वह टॉम के सामने पहुँचा और चाबुक ऊँचा उठाकर बोला - &quot;हरामजादे! इतनी रात में बाहर पड़ा क्&zwj;या गोलमाल कर रहा है?&quot;</p>
<p>
	बहुत ही प्रसन्&zwj;न और विनम्र-भाव से &quot;जो हुकुम सरकार&quot; कहकर जब टॉम अपनी झोपड़ी में जाने लगा, तो उसकी प्रसन्&zwj;नता देखकर लेग्री के मन में असीम क्रोध की ज्&zwj;वाला भड़क उठी और तत्&zwj;काल उसने उसके कंधों और पीठ पर कोड़े बरसाते हुए कहा - &quot;क्&zwj;यों रे सूअर, तू यहाँ बड़ी मौज उड़ा रहा है!&quot;</p>
<p>
	परंतु यह चाबुक की मार ऊपर-की-ऊपर ही रह गई, टॉम के भीतर हदृय पर उसका कोई प्रभाव नहीं हुआ। उसे इस मार का कोई दुख नहीं हुआ। वह अब जीवनमुक्&zwj;त हो चुका है। उसकी यह पंचभौतिक काया आत्&zwj;मा से पृथक हो चुकी है। अत: कोई भी बाह्य कष्&zwj;ट उसे नहीं जान पड़ता था। टॉम सिर झुकाए खड़ा रहा। लेग्री ने महसूस किया कि इसे अपने ढंग पर लाना शक्ति से बाहर है। उसने समझा, ईश्&zwj;वर अत्&zwj;याचारों से इसकी रक्षा कर रहा है। ऐसा सोचकर वह ईश्&zwj;वर को गालियाँ देने लगा। ताने, धमकियों और बेतों की मार, किसी से भी टॉम के हृदय की शांति को लेग्री नष्&zwj;ट नहीं कर सका। इन दशाओं में जब उसने टॉम को विनम्रता और प्रफुल्&zwj;लता से दिन काटते देखा, तो वह किंकर्तव्&zwj;यविमूढ़ हो गया। ईसा को सतानेवालों ने, उन्&zwj;हें प्रसन्&zwj;नता से अत्&zwj;याचारों को सहते देखकर कहा था - &quot;ईसा, तू क्&zwj;या हम लोगों के हृदय की अग्नि को समय से पूर्व ही सुलगा देगा?&quot; लेग्री के हृदय में भी आज यही भाव उत्&zwj;पन्&zwj;न हुआ। वह टॉम को दुखी देखने के लिए कोड़े लगाता, परंतु टॉम इससे तनिक भी दु:खी न होता। यह देखकर लेग्री के हृदय में अशांति की भयानक आग धधकने लगी।</p>
<p>
	लेग्री के खेत में काम करनेवाले दीन-दुखी कुलियों की दुर्दशा देखकर टॉम के हृदय में बड़ा ही क्&zwj;लेश हुआ। उसके अपने दु:खों का अंत हो गया है, स्&zwj;वयं वह स्&zwj;वर्गीय शांति का अधिकारी बन चुका है, अब वह अपनी इस शांति-संपदा का कुछ अंश इन दीन-दुखियों को बाँटने की चिंता करने लगा। उसने कुलियों के साथ धर्म-चर्चा करके उन्&zwj;हें शांति के रास्&zwj;ते पर लाने की बात सोची, परंतु उनके साथ धर्म-चर्चा करने का बिल्&zwj;कुल ही अवकाश नहीं था। केवल खेत में आते-जाते समय बातें करने का कुछ अवसर था। टॉम ने इन्&zwj;हीं क्षणों का सदुपयोग करके अभागे कुलियों के साथ धर्म-चर्चा प्रारंभ कर दी। पहले तो उसके सद्विचार का मर्म कोई भी नहीं समझ सका, परंतु धीरे-धीरे उनका वह कठोर हृदय भी पसीजने लगा। कभी वह आप भूखा रहकर अपना भोजन किसी दूसरे को दे डालता, कभी किसी सर्दी से परेशान रोगी कुली का कष्&zwj;ट देखकर उसे अपना फटा कंबल दे देता और खुद जमीन पर ही पड़ा रहता। कभी किसी कमजोर स्&zwj;त्री मजदूर को कपास चुनने में असमर्थ देखकर अपनी चुनी हुई कपास उसकी टोकरी में डाल देता। यह सब करते हुए उसने एक बार भी परवा नहीं की कि इन कार्रवाइयों से उसकी पीठ की चमड़ी उधेड़ी जा सकती है।</p>
<p>
	उसका ऐसा दयालुतापूर्ण आचरण देखकर खेत के सारे कुलियों का हृदय उसकी ओर आकर्षित होने लगा। कुछ समय बाद कपास चुनने के दिन निकल गए, अत: कुलियों को अब उतनी मेहनत नहीं करनी पड़ती थी। उन्&zwj;हें काफी अवकाश रहता था। इस समय वे अक्&zwj;सर टॉम के पास बैठकर धर्म-कथाएँ सुनते तथा टॉम के साथ-साथ प्रार्थना किया करते थे।</p>
<p>
	परंतु प्रार्थना से लेग्री बहुत चिढ़ता था। वह जब सुनता कि कुली लोग टॉम के पास बैठकर धर्म-चर्चा कर रहे हैं, तो वह वहाँ पहुँचकर उन्&zwj;हें बहुत मारता-पीटता। इससे उनकी धर्म-चर्चा की तृष्&zwj;णा और भी बढ़ गई। वास्&zwj;तव में धर्म-विद्वेषियों का अपना स्&zwj;वयं का आचरण ही धर्म-प्रचार में सर्वाधिक सहायक होता है।</p>
<p>
	निरंतर अत्&zwj;याचारों और हृदयहीनता के कारण लूसी का धर्मभाव सर्वथा नष्&zwj;ट होनेवाला था, पर टॉम के उपदेशों और धर्म-संगति से उसका मृतप्राय विश्&zwj;वास पुन: सजीव हो उठा। औरों की बात जाने दीजिए, कासी जो इतनी प्रतिहिंसक, क्रूर और उन्मत्त हो गई थी, उसके हृदय में भी भक्ति, विश्&zwj;वास और प्रेम का संचार हो गया।</p>
<p>
	कासी का हृदय पहले से ही असह्य यंत्रणाओं की आग में जल रहा था, संतान-शोक के कारण वह प्राय: सनकी-सी हो गई थी, इससे उसने मन-ही-मन ठान लिया था कि मौका मिलने पर वह इस अत्&zwj;याचारी लेग्री को उसके कुकर्मों का मजा जरूर चखाएगी।</p>
<p>
	एक दिन रात के समय, जब और सब लोग सो रहे थे, टॉम ने एकाएक उठ कर देखा कि कासी उसे इशारे से बाहर बुला रही है।</p>
<p>
	टॉम कुटिया से बाहर आया। रात के दो बजे होंगे। चारों ओर चाँदनी छिटकी हुई थी। टॉम ने आज कासी के चेहरे पर विलक्षण आशा और उत्&zwj;साह का भाव देखा। वैसे उसका चेहरा सदा निराशा की मूर्ति बना रहा था, परंतु आज उस सर्वग्रासी निराशा की जगह पर आशा की चमक थी।</p>
<p>
	कासी ने बड़ी व्&zwj;यस्&zwj;तता से टॉम की कलाई इस सख्&zwj;ती से पकड़कर, मानो उसके हाथ इस्&zwj;पात के बने हों, उसे आगे को खींचते हुए कहा - &quot;पिता टॉम, इधर आओ, तुमसे एक खास बात कहनी है।&quot;</p>
<p>
	टॉम ने कुछ शंकालु-भाव से पूछा - &quot;क्&zwj;यों, क्&zwj;या बात है?&quot;</p>
<p>
	कासी ने कहा - &quot;क्&zwj;यों, तुम स्&zwj;वतंत्र होना पसंद नहीं करते?&quot;</p>
<p>
	टॉम बोला - &quot;जब ईश्&zwj;वर की मर्जी होगी, तब स्&zwj;वतंत्रता मिलेगी।&quot;</p>
<p>
	कासी ने बड़े उल्&zwj;लास से कहा - &quot;लेकिन तुम्&zwj;हें आज ही रात को स्&zwj;वतंत्रता मिल सकती है। इधर आओ, इधर आओ!&quot;</p>
<p>
	इसके बाद कासी चुपके-चुपके टॉम के कान में कहने लगी - &quot;अभी लेग्री नींद में बेहोश है। मैंने ब्रांडी में अफीम मिला दी है। अत: जल्&zwj;दी नींद नहीं खुलेगी। इधर आओ। पिछवाड़े का दरवाजा खुला है। वहाँ मैंने पहले से ही एक कुल्&zwj;हाड़ी रख छोड़ी है। मैं तुम्&zwj;हें मार्ग बताए देती हूँ। मैं अपने हाथों से काम कर लेती, पर मेरे हाथों में इतना बल नहीं है। तुम मेरे साथ आओ।&quot;</p>
<p>
	टॉम ने बड़ी दृढ़ता से कहा - &quot;संसार भर का राज्&zwj;य मुझे मिले तो भी मैं ऐसा पाप-कर्म नहीं करूँगा।&quot;</p>
<p>
	कासी बोली - &quot;पर जरा इन अभागों की दुर्दशा पर तो विचार करो। हम लोग इन सब गुलामों को मुक्&zwj;त कर देंगे और फिर किसी द्वीप में चलकर बसेंगे।&quot;</p>
<p>
	टॉम बोला - &quot;मिस कासी, मैं तुम्&zwj;हें भी मना करता हूँ। ऐसा बुरा काम कभी न करना। बुरे काम का नतीजा कभी अच्&zwj;छा नहीं होगा। ईश्&zwj;वर के लिए कष्&zwj;ट सहो, पर इस पाप से हाथ न रंगो। कासी, ऐसा काम मत करना। नहीं-नहीं, तुम एक तो यों ही पाप के समुद्र में डूब रही हो, उस पर अब यह नया पाप मोल मत लो। हमें कष्&zwj;ट सहते हुए समय का इंतजार करना चाहिए।&quot;</p>
<p>
	कासी कुछ क्रोध में बोली - &quot;इंतजार! क्&zwj;या मैंने इंतजार नहीं किया? मैंने बहुत इंतजार किया है। अब इस हाड़-मांस के शरीर से ज्&zwj;यादा नहीं सहा जाता।&quot;</p>
<p>
	टॉम ने कासी को समझाया - &quot;देखो कासी, ईसा ने अपना रक्&zwj;त दिया, लेकिन किसी दूसरे का खून नहीं गिराया। हमें शत्रु को भी प्&zwj;यार करना चाहिए।&quot;</p>
<p>
	कासी बोली - &quot;प्&zwj;यार करूँ? ऐसे दुश्&zwj;मन को प्&zwj;यार करूँ? क्&zwj;या मेरा शरीर लोहे का बना हुआ है?&quot;</p>
<p>
	टॉम ने कहा - &quot;हम लोगों की सच्&zwj;ची जीत तभी होगी तब हम शत्रु को भी क्षमा करके उसके कल्&zwj;याण के लिए ईश्&zwj;वर से प्रार्थना कर सकें।&quot;</p>
<p>
	इतना कहकर टॉम आकाश की ओर देखने लगा।</p>
<p>
	टॉम का यह हृदय-ग्राही उपदेश सुनकर कासी का हृदय पिघल गया। तब उसने कहा - &quot;पिता टॉम, मैं तो पहले ही कह चुकी हूँ कि मुझपर शैतान सवार है। मैं प्रार्थना करना चाहती हूँ, पर कर नहीं सकती। तुमने जो कहा है, सच है, लेकिन मेरा हृदय न जाने कैसी प्रतिहिंसा से भरा हुआ है कि मैं जब भी प्रार्थना करती हूँ, मेरे हृदय में शत्रु के विरुद्ध आग धधकने लगती है।&quot;</p>
<p>
	टॉम बोला - &quot;हाय, तुम्&zwj;हारी आत्&zwj;मा में कितनी अशांति भरी हुई है। मैं तुम्&zwj;हारे कल्&zwj;याण के लिए ईश्&zwj;वर से प्रार्थना करूँगा। कासी बहन, ईश्&zwj;वर में मन लगाओ!&quot;</p>
<p>
	कासी चुपचाप खड़ी रही। उसकी आँखों से आँसुओं की बड़ी-बड़ी बूँदे गिरने लगीं।</p>
<p>
	टॉम ने फिर कहा - &quot;कासी बहन, तुम यदि यहाँ से भागकर कहीं निकल सको तो मैं तुम्&zwj;हें और एमेलिन को भागने की सलाह देता हूँ।&quot;</p>
<p>
	कासी ने पूछा - &quot;क्&zwj;या तुम भी हम लोगों के साथ चलोगे?&quot;</p>
<p>
	टॉम ने बताया - &quot;मैं पहले तो चला भी जाता, लेकिन अब मुझे यहाँ एक काम है। मैं इन दीन-दुखी दास-दासियों को धर्म की ओर ले जाने की चेष्&zwj;टा करूँगा। ईश्&zwj;वर ने मुझे यह काम सौंपा है। लेकिन तुम लोगों का यहाँ से भाग जाना ही ठीक है। तुम लोग यहाँ रहोगी तो धीरे-धीरे दूसरी बुराइयों में फँस जाओगी।&quot;</p>
<p>
	कासी ने कहा - &quot;भागने की कोई सुविधा नहीं है। कहाँ जाएँ? कब्र के सिवा हम लोगों के लिए कहाँ जगह है? जहाँ भी हम जाएँगी, लेग्री शिकारी कुत्तों से पकड़वा मँगाएगा। साँपों और मगरों को रहने की जगह है, पर हम लोगों के लिए इस दुनिया में कहीं ठिकाना नहीं है।&quot;</p>
<p>
	टॉम ने कुछ देर चुपचाप कासी की बात सुनी, फिर कहा - &quot;जिसने दानियल को सिंह की मांद से बचाया था, अपनी विश्&zwj;वासी संतानों की अग्नि-कुंड से रक्षा की थी, जो समुद्र पर से चलाया गया था, और जिसके हुक्&zwj;म देते ही हवा भी रुक गई थी, वह अब भी विद्यमान है। मुझे जान पड़ता है, वह निश्&zwj;चय ही यहाँ से भाग जाने में तुम लोगों की सहायता करेगा। तुम लोग एक बार यत्&zwj;न करके देखो, तुम लोगों के उद्धार के लिए मैं ईश्&zwj;वर से प्रार्थना करूँगा।&quot;</p>
<p>
	ईश्&zwj;वर की महिमा विचित्र है! कौन जान सकता है कि किन विचित्र नियमों के अनुसार हमारे मानसिक कार्य-कलापों और चिंताओं का शासन होता है! टॉम की बात सुनकर कासी के मन में अकस्&zwj;मात एक विचार उत्&zwj;पन्&zwj;न हुआ। पहले उसे भागना असंभव जान पड़ता था, पर अब संभव जान पड़ने लगा। कासी ने पहले तो भागने के विषय में बहुत-कुछ सोचा-विचारा था, पर निश्&zwj;चय न कर सकी थी कि भाग निकलने की भी कोई सूरत है, लेकिन आज उसे ऐसा लगने लगा कि उसके लिए भागना बहुत ही सहज है। इससे उसके मन में आशा का संचार हो गया। वह टॉम से बोली - &quot;पिता टॉम! मैं चेष्&zwj;टा करूँगी।&quot;</p>
<p>
	टॉम ने आकाश की ओर देखते हुए कहा - &quot;परमपिता परमात्&zwj;मा तुम्&zwj;हारे सहायक हों!&quot;</p>
</div></body></html>