<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	टॉम लोकर एक वृद्ध क्&zwj;वेकर रमणी के घर पर शारीरिक यंत्रणा से कराह रहा था। आपने साथी मार्क को गालियाँ दे रहा था और कभी फिर उसका साथ न देने के लिए सौ-सौ कसमें खा रहा था।</p>
<p>
	वह दयालु बुढ़िया लोकर के पास बैठी माता की तरह उसकी सेवा-टहल कर रही है। वृद्ध का नाम डार्कस है। सब लोग उसे &#39;डार्कस मौसी&#39; कहकर पुकारते हैं। वृद्ध कद में जरा लंबी है। उसके मुँह पर दया, ममता, स्&zwj;नेह और धर्म के चिह्न लक्षित होते हैं। उसके कपड़े भी एकदम सादे और सफेद हैं, वह दिन-रात बड़े ध्&zwj;यान से लोकर के पथ्&zwj;य-पानी की सार-सँभाल करती है।</p>
<p>
	लोकर बिछौने की चादर को इधर-उधर लपेटते हुए कह रहा है - &quot;ओफ! कैसी गरमी है! यह कमबख्त चादर भी खाए जाती है।&quot;</p>
<p>
	वृद्ध डार्कस मौसी ने उसे बिस्&zwj;तर की सलवटों को ठीक करते हुए कहा - &quot;टॉमस बाबा, तुम्&zwj;हें ऐसी भाषा का व्&zwj;यवहार नहीं करना चाहिए।&quot;</p>
<p>
	लोकर ने कहा - &quot;मौसी, मेरा शरीर जल रहा है, मुझसे सहा नहीं जाता।&quot;</p>
<p>
	डार्कस ने समझाया - &quot;गालियाँ बकना, सौगंध खाना और गंदे शब्&zwj;दों का व्&zwj;यवहार करना भले आदमियों का काम नहीं। इन गंदी आदतों को छोड़ने की चेष्&zwj;टा करो!&quot;</p>
<p>
	लोकर ने कहा - &quot;यह कमबख्त मार्क बड़ा शैतान का बच्&zwj;चा है। पहले वकालत करता था, इसी से इतना लालची है। ऐसा गुस्&zwj;सा आता है कि बदमाश को फाँसी पर लटका दूँ।&quot;</p>
<p>
	इतना कहकर लोकर ने फिर सारे बिछौने को सिकोड़-सिकोड़कर उलट-पुलट कर डाला।</p>
<p>
	क्षण भर के बाद फिर वह कहने लगा - &quot;वे भगोड़े दास-दासी भी यहीं हैं क्&zwj;या?&quot;</p>
<p>
	डार्कस ने बताया - &quot;यहीं हैं।&quot;</p>
<p>
	लोकर ने कहा - &quot;उनसे कह दो कि जितनी जल्&zwj;दी झील के किनारे जाकर जहाज पर सवार हो जाएँ, उतना ही अच्&zwj;छा है।&quot;</p>
<p>
	डार्कस बोली - &quot;शायद वे ऐसा ही करेंगे।&quot;</p>
<p>
	लोकर ने सावधान किया - &quot;उन्&zwj;हें बड़ी होशियारी से जाने को कहना! सेनडस्&zwj;की के जहाज के आफिस में हमारे आदमी लगे हैं। वे कड़ी पूछताछ करेंगे। मैं यह सब इसलिए बता रहा हूँ कि उस नामाकूल मार्क को कौड़ी भी हाथ न लगे।&quot;</p>
<p>
	डार्कस ने कहा - &quot;फिर तुम गंदे शब्&zwj;द मुँह से निकालते हो!&quot;</p>
<p>
	लोकर बोला - &quot;डार्कस मौसी, मुझे इतना कसकर मत बाँधो। बहुत कसने से सब टूट जाएगा। मैं धीरे-धीरे अपने को सुधार लूँगा। लेकिन उन भगोड़ों की बाबत मैं जो कहता हूँ, उसे ध्&zwj;यान से सुनो। उस औरत से कह देना कि वह मर्दाना वेश बनाकर जहाज पर चढ़े और बालक को बालिका-जैसे कपड़े पहना दे। उन लोगों का हुलिया सेनडस्&zwj;की भेजा जा चुका है।&quot;</p>
<p>
	डार्कस ने कहा - &quot;हम लोग सावधानी से काम करेंगे।&quot;</p>
<p>
	टॉम लोकर तीन सप्&zwj;ताह तक वहाँ बीमार पड़ा रहा। फिर नीरोग होकर घर चला गया। वहाँ पहुँचने के बाद उसने गुलामों को पकड़ने का धंधा एकदम छोड़ दिया और किसी अच्&zwj;छे धंधे में लग गया। तीन सप्&zwj;ताह तक क्&zwj;वेकर परिवार के सत्&zwj;संग में रहने के कारण उसके स्&zwj;वभाव में बड़ा परिवर्तन हो गया था। क्&zwj;वेकर समुदायवालों को वह बड़ी भक्ति और श्रद्धा की दृष्टि से देखता था। डार्कस मौसी की तो वह अपनी माँ से भी अधिक भक्ति करने लगा था।</p>
<p>
	लोकर के मुँह से यह सुनकर कि सैनडस्&zwj;की में उनका हुलिया पहुँच चुका है और वहाँ कड़ी जाँच होगी, उन्&zwj;होंने विशेष सावधानी से काम लेने का निश्&zwj;चय किया। साथ जाने से पकड़े जाने का खतरा देखकर जिम और उसकी माता दो दिन पहले चल पड़े। उसके बाद जार्ज और इलाइजा अपने बालक सहित रात को सैनडस्की पहुँचे।</p>
<p>
	रात बीच चली थी। स्&zwj;वतंत्रता का सुख-सूर्य हृदयाकाश में उदित होने को ही था। स्&zwj;वतंत्रता-आह, कैसा जादू-भरा शब्&zwj;द है! इसका उच्&zwj;चारण करते ही हृदय आनंद से नाच उठता है। देवि स्&zwj;वतंत्रते! तुम साथ रहो तो खप्&zwj;पर में माँगकर खाना और वृक्षों के नीचे जीवन बिताना भी सुखकर है; परंतु तुम्&zwj;हारे बिना तो राज-भोग भी उच्छिष्&zwj;ट-जैसा है। तुम्&zwj;हें पाने के लिए अमेरिका के अंग्रेजों ने जान की बाजी लगा दी और अपने कितने ही वीरों की रण में आहुति दी। सारा संसार तुम्&zwj;हारे लिए लालायित है। पर जहाँ वीरता और एकता है, वहीं तुम्&zwj;हारा निवास होता है। भीरुता, कायरता, स्&zwj;वार्थपरता तथा फूट के तो तुम पास भी नहीं फटकती हो। इनसे तुम्&zwj;हें बड़ी नफरत है। इस संसार में निर्बल, भीरु और स्&zwj;वार्थंध जातियाँ तुम्&zwj;हारे मुख-दर्शन की आशा नहीं कर सकतीं, और जिस जाति से तुम दूर हो, उसमें जीवन कहाँ? संसार का कोई सुख पराधीन जाति को सुखी नहीं कर सकता। उसके लिए संसार की सब चीजें दुखदायी हैं। परंतु देवि! तुमसे नाता जोड़ते ही स्&zwj;वार्थपरता का अंधकार और निर्बलता की मार देखते-ही-देखते काफूर हो जाती है। तब हताश और संकीर्ण मानव-हृदय में सार्वभौम प्रेम का चंद्रमा उदय होता है।</p>
<p>
	संसार में क्&zwj;या कोई ऐसी वस्&zwj;तु है, जिसे कोई जाति तो अत्&zwj;यंत सुख और प्रिय समझती हो, किंतु कोई मनुष्&zwj;य उसे प्रिय न समझता हो? स्&zwj;वतंत्रता जितनी किसी जाति को प्रिय होती है, दूसरे मनुष्&zwj;य को भी वह उतनी ही प्रिय होती है। जातीय और व्&zwj;यक्तिगत स्&zwj;वतंत्रता में भेद ही क्&zwj;या है? अलग-अलग व्&zwj;यक्तिगत स्&zwj;वतंत्रता के समूह को ही जातीय स्&zwj;वतंत्रता कहते हैं। व्&zwj;यक्तिगत स्&zwj;वतंत्रता के बिना जातिगत स्&zwj;वतंत्रता भी कब संभव है? यह युवक जार्ज हेरिस, जो यहाँ मुँह लटकाए विषाद-मग्&zwj;न बैठा है, किस तरह स्&zwj;वतंत्रता के लिए व्&zwj;याकुल है? यह व्&zwj;यक्ति कैसा अधिकार चाहता है! केवल इतना ही अधिकार-कि वह अपनी स्&zwj;त्री को अपनी समझ सके; दूसरों के अत्&zwj;याचारों से उसकी रक्षा कर सके; अपनी संतान को अपनी समझकर अच्&zwj;छी शिक्षा दे सके; अपनी मेहनत की कौड़ी को अपनी मशक्&zwj;कत की कमाई को अपने लिए खर्च कर सके, और अपने धार्मिक विश्&zwj;वास के अनुसार काम कर सके। बस, इससे अधिक वह और कुछ नहीं चाहता।</p>
<p>
	स्&zwj;वार्थी नर पिशाचो! क्&zwj;या तुम उसे इतना भी अधिकार नहीं दोगे? क्&zwj;या इन अधिकारों के बिना भी मनुष्&zwj;य जीवित रह सकता है? मनुष्&zwj;य के कुछ स्&zwj;वभाव-सिद्ध अधिकारों को पाने के लिए आज जार्ज तुम्&zwj;हारे देश से भागने का उद्योग कर रहा है। अपनी स्&zwj;त्री का मर्दाना-वेश बना रहा है- उसके लंबे सुंदर बाल काट रहा है।</p>
<p>
	बाल कट जाने के बाद इलाइजा मुस्&zwj;कराकर बोली - &quot;कहो जार्ज, क्&zwj;या अब मैं एक सुंदर युवक-सी नहीं दीख पड़ती?&quot;</p>
<p>
	जार्ज ने कहा - &quot;तुम किसी भी वेश में हो, मुझे हमेशा बहुत सुंदर लगती हो।&quot;</p>
<p>
	इलाइजा ने उसके कंधे पर हाथ रखते हुए कहा - &quot;जार्ज, तुम इतने उदास क्&zwj;यों हो रहे हो? अब तो कनाडा यहाँ से केवल चौबीस घंटों की दूरी पर है। सिर्फ एक दिन और एक रात का सफर बाकी है और उसके बाद, अहा! उसके बाद...&quot;</p>
<p>
	जार्ज ने इलाइजा को अपनी ओर खींचकर धीरे-से कहा - &quot;इलाइजा, मुझे बड़ा डर मालूम हो रहा है। कहीं इतनी दूर आए हुए पकड़े गए, तो सारी मेहनत और सारा किया-धरा मिट्टी में मिल जाएगा। किनारे लगकर भी नाव डूब जाएगी। ऐसा होने पर मैं जीवित नहीं रह सकूँगा।&quot;</p>
<p>
	इलाइजा ने उसे धीरज बँधाया - &quot;जार्ज, डरो मत। उस दयामय को यदि हम लोगों को पार न लगाना होता तो वह हमें हर्गिज इतनी दूर न लाता। जार्ज, मुझे लगता है कि वह हम लोगों के साथ है। फिर डरने की क्&zwj;या बात है?&quot;</p>
<p>
	जार्ज बोला - &quot;इलाइजा, तुम देवी हो! तुम ईश्&zwj;वर का साथ अनुभव करती हो। पर बोलो, क्&zwj;या जन्&zwj;म से सहते आए हमारे इन दु:खों का अंत हो जाएगा? क्&zwj;या हम स्&zwj;वतंत्र हो जाएँगे?&quot;</p>
<p>
	इलाइजा ने कहा - &quot;जार्ज, मुझे तो इसका निश्&zwj;चय है। मुझे मालूम हो रहा है कि ईश्&zwj;वर ही हम लोगों को स्&zwj;वतंत्र करने के लिए यहाँ से जा रहा है।&quot;</p>
<p>
	जार्ज बोला - &quot;ठीक है, मुझे तुम्&zwj;हारी बात पर विश्&zwj;वास हो रहा है।&quot;</p>
<p>
	इसके बाद जार्ज ने इलाइजा को मर्दानी टोपी ओढ़ाकर कहा - &quot;गाड़ी का समय हो चुका हो तो चलें। मुझे आश्&zwj;चर्य हो रहा है कि मिसेज स्मिथ हेरी को लेकर अब तक क्&zwj;यों नहीं आईं।&quot;</p>
<p>
	इतने ही में दरवाजा खुला और एक अधेड़ अवस्&zwj;था की महिला बालक हेरी को बालिका के वेश में सजाए हुए, साथ लेकर अंदर आई।</p>
<p>
	इलाइजा ने उसे देखते ही क्&zwj;या - &quot;वाह, क्&zwj;या खूबसूरत लड़की बनी है। अब हम लोग इसे हैरियट के नाम से पुकारेंगे। क्&zwj;यों, ठीक होगा न!&quot;</p>
<p>
	माता को मर्दाने कपड़ों में, बाल कटाए हुए देखकर, बालक हतबुद्धि हो गया। वह बार-बार ठंडी साँसें लेने लगा। इलाइजा ने उसकी ओर हाथ बढ़ाकर कहा - &quot;क्&zwj;यों हेरी, अपनी माँ को पहचानता है?&quot;</p>
<p>
	बालक शर्माकर उस अधेड़ स्&zwj;त्री से चिपक गया।</p>
<p>
	जार्ज ने कहा - &quot;इलाइजा, जब तुम जानती हो कि उसे तुमसे अलग रखने की व्&zwj;यवस्&zwj;था की गई है, तो अब उसे नाहक क्&zwj;यों अपने पास बुलाने की कोशिश करती हो?&quot;</p>
<p>
	इलाइजा बोली - &quot;मैं जानती हूँ। यह मेरी मूर्खता है। लेकिन इसे अलग रखने को मेरा जी नहीं मानता। खैर, लबादा कहाँ है?&quot;</p>
<p>
	इसके बाद जब इलाइजा मर्दाना लबादा पहनकर तैयार हो गई तब जार्ज ने मिसेज स्मिथ से कहा - &quot;अब से हम लोग आपको बुआ कहेंगे और लोगों पर यह प्रकट करना होगा कि हम लोग अपनी बुआ के साथ जा रहे हैं।&quot;</p>
<p>
	मिसेज स्मिथ ने कहा - &quot;मैंने सुना है कि जो लोग तुम्&zwj;हें पकड़ने आए हैं, वे टिकटघर में बैठे बाट देख रहे हैं।&quot;</p>
<p>
	जार्ज ने कहा - &quot;वे लोग बैठे हैं! खैर, चलो, देखा जाएगा। अगर हम लोगों की उनसे भेंट हो गई तो हम उन्&zwj;हें बता देंगे।&quot;</p>
<p>
	इसके बाद ये लोग एक किराए की गाड़ी पर सवार होकर चले। जिस आदमी ने इन्&zwj;हें अपने घर में शरण दी थी, वह गाड़ी तक इनके साथ आया और चलते समय उसने इनके उद्धार के लिए ईश्&zwj;वर से प्रार्थना की।</p>
<p>
	इन सब लोगों का छद्म-वेश ऐसा बन गया था कि कोई इन्&zwj;हें पहचान नहीं सकता था। असल में यह टॉम लोकर के साथ भलाई करने का नतीजा था। कभी-कभी भलाई का फल हाथों-हाथ मिलता है। यदि इन्&zwj;होंने, वैर चुकाने की नीयत से, लोकर को जंगल में ही रहने दिया होता, उसे ये डार्कस के घर न उठा लाए होते, तो आज अपने सामान्&zwj;य वेश में आने पर यहाँ जरूर पकड़े जाते। टॉम लोकर के साथ इन्&zwj;होंने जो भलाई की, इन्&zwj;हें उसका बहुत अच्&zwj;छा फल मिला।</p>
<p>
	मिसेज स्मिथ कनाडा की एक प्रतिष्ठित महिला नागरिक थीं। वह कनाडा लौट रही थीं। इन लोगों की दुर्दशा देखकर उन्&zwj;हें दया आ गई और उन्&zwj;होंने इनकी सहायता करने की ठान ली। दो दिन पहले ही हेरी उनके जिम्&zwj;मे कर दिया गया था। इन दो दिनों में मेवा-मिठाई और खिलौने वगैरह देकर उन्&zwj;होंने हेरी को ऐसा मिला लिया था कि वह उनका साथ ही नहीं छोड़ता था।</p>
<p>
	इनकी गाड़ी जहाज-घाट के किनारे जा लगी। जार्ज उतरकर टिकट लेने गया, तो उसने दो आदमियों को अपने संबंध में आपस में बातें करते सुना। उनमें से एक दूसरे से कह रहा था - &quot;भाई, मैंने एक-एक करके सब मुसाफिरों को देख लिया, तुम्&zwj;हारे भगोड़े इनमें नहीं है।&quot; फिर जार्ज ने देखा कि इनमें पहला मार्क है, और दूसरा एक जहाज का क्&zwj;लर्क है।</p>
<p>
	मार्क बोला - &quot;उस स्&zwj;त्री को तो तुम मुश्किल से पहचान सकते हो कि वह दासी है, क्&zwj;योंकि वह अंग्रेजों-जैसी गोरी है और पुरुष भी वैसा ही है, पर उसके एक हाथ पर जलने का दाग है।&quot;</p>
<p>
	जार्ज उस समय हाथ बढ़ाकर टिकट ले रहा था। उसका हाथ काँप उठा, पर वह सँभलकर धीरे-धीरे वहाँ से हट गया और वहाँ जा पहुँचा, जहाँ इलाइजा और मिसेज स्मिथ बैठी हुई थीं।</p>
<p>
	मिसेज स्मिथ हेरी को साथ लेकर स्त्रियों के कमरे में चली गईं।</p>
<p>
	जहाज ने जब चलने की सीटी दी और घंटा बजा तो जार्ज के हृदय में आनंद की लहरें उठने लगीं और मार्क ठंडी साँसें लेता हुआ जहाज से उतरकर किनारे आया। वह मन-ही-मन निराश होकर कहने लगा कि वकालत के धंधे में आमदनी की सूरत न देखकर दूसरी तरह से उसी देश के प्रचलित कानून की रक्षा के लिए यह नया धंधा किया, पर इसमें भी कुछ होता-जाता नजर नहीं आ रहा है। यही सब सोचते-सोचते मार्क खिन्&zwj;न मन से अपने देश को लौट गया।</p>
<p>
	दूसरे दिन जहाज ने एमहर्स्&zwj;टबर्ग जाकर लंगर डाला। यह कनाडा का एक छोटा-सा कस्&zwj;बा है। जार्ज, इलाइजा आदि सब आकर किनारे पर उतरे। स्&zwj;वाधीन भूमि पर पैर रखते ही उनका हृदय आनंद से भर गया। आज उन्&zwj;हें गुलामी से छुट्टी मिली। आज स्&zwj;त्री और पुत्र को अपना कहने का मानवीय स्&zwj;वत्&zwj;व जार्ज को प्राप्&zwj;त हुआ। स्&zwj;वामी और स्&zwj;त्री, दोनों एक-दूसरे के गले से लिपट गए। दोनों के नेत्रों से आनंद के आँसू बहने लगे और घुटने टेककर उन्&zwj;होंने ईश्&zwj;वर की प्रार्थना में यह गीत गया-</p>
<p>
	विपत्ति-सिंधु में तुम्&zwj;हीं जहाज!</p>
<p>
	कौन बचावे दीन-हीन को तुम बिन हे महाराज!</p>
<p>
	निपट निराशा अंधकार था मम-हित महा कुसाज।</p>
<p>
	उदय हुआ सुख-भानु पूर्व में, तब करुणा से आज।।</p>
<p>
	जैसे तुम्&zwj;हें पुकारा दुख में, वैसा पा सुख-साज।</p>
<p>
	ध्&zwj;यान तुम्&zwj;हारा ही करते हैं, गाते सुयश दराज।।</p>
<p>
	प्रार्थना के बाद सब लोग उठे और मिसेज स्मिथ उन्&zwj;हें उसी नगर के निवासी एक सज्&zwj;जन पादरी साहब के पास ले गईं। यह उदार पादरी अपने घर ऐसे ही निराश्रित और भागे हुए दास-दासियों को शरण दिया करता था।</p>
<p>
	जार्ज और इलाइजा के आज के आनंद का पारावार नहीं है। भला भाषा के द्वारा इनके इस स्&zwj;वतंत्रता के आनंद का वर्णन कैसे हो सकता है? आज रात भर उन्&zwj;हें नींद नहीं आई। सारी रात आनंद की उमंगों में बीत गई। इस आनंद में इन लोगों ने एक बार भी यह सोचने तक का कष्&zwj;ट न उठाया कि आखिर यहाँ करना क्&zwj;या होगा, जिंदगी कैसे कटेगी! न इनके घर-द्वार है, न कोई साज-सरंजाम। कल तक के खाने के लिए इनके पास कोई ठिकाना नहीं है। फिर भी यह स्&zwj;वतंत्रता-प्राप्ति के आनंद में ऐसे फूले हुए हैं कि उन्&zwj;हें और किसी बात की चिंता ही नहीं है। वास्&zwj;तव में पूछिए तो मनुष्&zwj;य-जीवन में स्&zwj;वतंत्रता की अपेक्षा और अमूल्&zwj;य वस्&zwj;तु है ही क्&zwj;या, जिसकी मनुष्&zwj;य परवाह करे? जो लोग प्रभुत्&zwj;व अथवा धन के लोभ से किसी व्&zwj;यक्ति अथवा जाति-विशेष को ऐसे अनमोल रत्&zwj;न से वंचित करते हैं, उन्&zwj;हें अवश्&zwj;य ईश्&zwj;वर का कोप-भाजन बनना पड़ेगा - उसके सामने जवाबदेह होना पड़ेगा, पीढी-दर-पीढ़ी उन्&zwj;हें अत्&zwj;याचारों का फल चखना पड़ेगा।</p>
</div></body></html>