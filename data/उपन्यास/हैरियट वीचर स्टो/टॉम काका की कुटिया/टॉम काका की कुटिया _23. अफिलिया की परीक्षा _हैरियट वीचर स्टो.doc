<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	एक दिन सवेरे जब मिस अफिलिया घर के कामज-काज में लगी हुई थी, उसी समय सेंटक्&zwj;लेयर ने सीढ़ी के पास खड़े होकर उसे पुकारा - &quot;बहन, नीचे आओ, मैं तुम्&zwj;हें दिखाने के लिए एक चीज लाया हूँ।&quot;</p>
<p>
	मिस अफिलिया ने नीचे आकर पूछा - &quot;कहो, क्&zwj;या दिखाते हो?&quot;</p>
<p>
	सेंटक्&zwj;लेयर ने आठ-नौ वर्ष की एक हब्&zwj;शी लड़की को खींचकर उसके सामने कर दिया।</p>
<p>
	लड़की बहुत ही काली थी। अपने चंचल नेत्रों से वह कमरे की चीजों को बड़े कौतूहल से देख रही थी। जिस प्रकार अत्&zwj;याचार से पीड़ित होकर हृदय की नीचता और दुष्&zwj;टता बाहरी गंभीर भाव के आवरण से ढकी रहती है, उसी प्रकार बाहरी गंभीर भाव और विनय उसके मुँह पर झलक रही थी। उसके कपड़े बड़े मैले-कुचैले और फटे-पुराने थे; शरीर उसका दुबला-पतला और बड़ा ही गंदा था। उसे देखकर मिस अफिलिया ने पूछा - &quot;अगस्टिन, क्&zwj;या सोचकर तुमने इसे खरीदा है?&quot;</p>
<p>
	सेंटक्&zwj;लेयर बोला - &quot;यही कि तुम इसे सिखाओ-पढ़ाओ और कर्तव्&zwj;य का ज्ञान कराओ। इसका नाम टप्&zwj;सी है। यह खूब नाचती-गाती है।&quot;</p>
<p>
	इसके बाद सेंटक्&zwj;लेयर ने टप्&zwj;सी से कहा - &quot;यह तेरी नई मालकिन हैं। मैं इनके हाथ में तुझे सौपता हूँ। देखना, इन्&zwj;हें खुश रखना।&quot;</p>
<p>
	टप्&zwj;सी गंभीरता का भाव धारण करके बोली - &quot;जो आज्ञा!&quot;</p>
<p>
	सेंटक्&zwj;लेयर ने फिर कहा - &quot;टप्&zwj;सी, तुझे भला बनना पड़ेगा।&quot;</p>
<p>
	उसने फिर कहा - &quot;जो आज्ञा!&quot;</p>
<p>
	मिस अफिलिया ने सेंटक्&zwj;लेयर से कहा - &quot;अगस्टिन, तुम्&zwj;हारा घर यों ही इन गुलामों और इनके बच्&zwj;चों से भरा पड़ा है। इनके मारे घर में पैर रखने की तो जगह नहीं है। सवेरे उठ कर देखती हूँ, कोई दरवाजे के पास पड़ा है तो दो-एक मेज के नीचे से सिर निकाल रहे हैं, कोई सीढ़ी पर पड़ा हुआ है तो कोई नहीं। फिर इतनों के होते हुए भी यह एक और नई आफत क्&zwj;यों मोल ले आए?&quot;</p>
<p>
	अगस्टिन बोला - &quot;मैंने तुमसे कहा न कि सिखाने-पढ़ाने के लिए। तुम शिक्षा पर बहुत भाषण दिया करती हो। इससे मैंने सोचा कि इसे तुमको दूँगा, जिससे तुम इसे खूब पढ़ा-लिखाकर अपने साँचे में ढालो और इसे कर्तव्&zwj;य का ज्ञान कराओ।&quot;</p>
<p>
	अफिलिया ने कहा - &quot;मैं इस नहीं चाहती। पहले से ही जितने हैं, कम नहीं हैं। उन्&zwj;हीं के लिए कुछ कर सकूँ तो बहुत है।&quot;</p>
<p>
	अगस्टिन बोला - &quot;बस, यही तुम ईसाइयों का धर्म है! एक सभा बना ली और दो-चार गरीब लड़कों को, (जो दरिद्रता के मारे पढ़ नहीं सकते) पादरी बनाकर धर्म-प्रचार करने को विदेश में भेज दिया। इन बेचारों को जन्&zwj;म भर विदेश में गला फाड़-फाड़कर मरना पड़ता है। तुम लोग दो-एक को सिखा-पढ़ाकर ईसाई बनाओ तो जानूँ कि अलबत्ता तुम लोग धर्म पर श्रद्धा रखते हो। पर तुमसे परिश्रम नहीं होगा, मुँह से चाहे जो कह लो, काम पड़ने पर कहोगी कि ये मैले हैं, बड़े गंदे हैं, इन्&zwj;हें देखकर घिन आती है।&quot;</p>
<p>
	अफिलिया बोली - &quot;मेरे कहने का मतलब यह नहीं था। इसे पढ़ाना धर्म का काम जरूर है, पर तुम्&zwj;हारे घर में तो यों ही बेहिसाब दास-दासी भरे पड़े हैं। मेरा समय और दिमाग चाटने के लिए वही काफी हैं। एक नए को और लाए बिना आखिर क्&zwj;या बिगड़ रहा था?&quot;</p>
<p>
	सेंटक्&zwj;लेयर ने कहा - &quot;खैर बाबा, तुम रास्&zwj;ते पर आईं, यही बहुत है। सुनो, मैं इसे केवल शिक्षा दिलाने के लिए नहीं लाया हूँ। पड़ोस में हमारे एक साहब हैं। वह मर्द-औरत दोनों-के-दोनों बड़े शराबी हैं। यह लड़की उन्&zwj;हीं के यहाँ रहती थी। वे दिन-रात इसे पीटते थे और यह चिल्&zwj;लाया करती। इसकी चीखों के मारे घर के सामने से गुजरना मुश्किल था, इसी से मैंने इसे खरीद लिया। इसमें कुछ अक्&zwj;ल जान पड़ती है। कोशिश करके देखो कि तुम इसे सिखा-पढ़ाकर आदमी बना सकती हो कि नहीं। मैं इसे तुम्&zwj;ही को सौंप दूँगा। तुम इसे अपना ईसाई धर्म सिखलाओ। मुझमें तो शिक्षा देने की योग्&zwj;यता नहीं है। तुम कुछ कर सको तो यत्&zwj;न करके देखो!&quot;</p>
<p>
	जैसे कोई दुर्गंधित और सड़ी हुई चीज को उठाने के लिए बेमन से आगे बढ़ता है, वैसे ही मिस अफिलिया उस बालिका के पास जाकर बोली - &quot;ओह, कितनी गंदी है! आधे बदन पर कपड़ा ही नहीं है।&quot;</p>
<p>
	वह उसे नीचे रसोईघर के पास ले गई। उसे देखकर दीना बोली - &quot;मेरी तो अक्&zwj;ल ही काम नहीं करती कि मालिक ने इसे किसलिए खरीदा है। मैं इसे अपने पास नहीं रहने दूँगी।&quot;</p>
<p>
	जेन और रोजा ने मुँह बनाकर कहा - &quot;हम इसे कभी अपने पास न आने देंगी।&quot;</p>
<p>
	मिस अफि&zwj;लिया ने देखा कि उस बालिका का बदन धोना और कपड़े पहनाना तो दूर की बात है, कोई उसको छूना भी नहीं चाहता। तब ईसाई धर्म के अनुरोध से लाचार होकर वह स्&zwj;वयं ही उसका शरीर साफ करने लगी। बड़ी अनिच्&zwj;छा से जेन ने उसकी कुछ मदद की।</p>
<p>
	लड़की की पीठ और कंधों पर कोड़ों की मार के दाग और घाव देखकर मिस अफिलिया को उस बच्&zwj;ची पर बड़ी दया आई।</p>
<p>
	साफ कपड़े पहनाकर अफिलिया ने कहा - &quot;अब यह जरा ईसाई-सी जान पड़ती है।&quot; फिर मन ही मन उसका शिक्षाक्रम निश्&zwj;चय करके पूछने लगी - &quot;टप्&zwj;सी, तू कितने बरस की है?&quot;</p>
<p>
	टप्&zwj;सी ने दाँत निपोरकर कहा - &quot;मालूम नहीं।&quot;</p>
<p>
	अफिलिया बोली - &quot;अरी, तू अपनी उम्र नहीं जानती? तुझे कभी किसी ने नहीं बताई। तेरी माँ कहाँ है?&quot;</p>
<p>
	टप्&zwj;सी ने फिर खीस निकालकर कहा - &quot;मेरे माँ कभी नहीं थी।&quot;</p>
<p>
	&quot;तेरे माँ कभी नहीं थी! इसके क्&zwj;या माने? तू कहाँ पैदा हुई थी?&quot;</p>
<p>
	&quot;मैं कभी पैदा नहीं हुई थी।&quot;</p>
<p>
	&quot;मेरी बातों का जवाब इस तरह नहीं देना चाहिए। मैं तेरे साथ खेल नहीं कर रही हूँ। तू बता कहाँ जन्&zwj;मी थी और तेरे माँ-बाप कौन थे?&quot;</p>
<p>
	&quot;मैं कभी नहीं जन्&zwj;मी थी। एक व्&zwj;यापारी के यहाँ बूढ़ी मौसी ने मुझे कुछ और लड़कों के साथ पाला था।&quot;</p>
<p>
	जेन दाँत निकालकर बोली - &quot;मिस साहब, आप जानती नहीं कि गुलामों का व्&zwj;यापार करनेवाले लोग बकरी के बच्&zwj;चों की तरह छोटे-छोटे लड़के-लड़कियों को खरीद लाते हैं और कुछ दिन उन्&zwj;हें पालकर बड़े होने पर बाजार में बेचते हैं। शायद इसे भी किसी व्&zwj;यापारी ने दो-तीन बरस की उम्र में खरीदा होगा, इसी से यह अपने माँ-बाप की बाबत कुछ नहीं जानती।&quot;</p>
<p>
	अफिलिया ने पूछा - &quot;इस मालिक के घर तू कितने दिनों से थी?&quot;</p>
<p>
	&quot;मालूम नहीं!&quot;</p>
<p>
	जेन बोली - &quot;हब्&zwj;शी बच्&zwj;चे ये सब बातें नहीं बता सकते। इन्&zwj;हें न गिनती आती है और न यही जानते हैं कि बरस किसे कहते हैं।&quot;</p>
<p>
	अफिलिया ने पूछा - &quot;टप्&zwj;सी, तुने कभी ईश्&zwj;वर का नाम सुना है?&quot;</p>
<p>
	टप्&zwj;सी को इस सवाल पर अचरज हुआ, पर वह अपने स्&zwj;वभाव के अनुसार खीस निकालकर हँसने लगी।</p>
<p>
	&quot;तू जानती है, तुझे किसने बनाया है?&quot; अफिलिया ने अगला सवाल किया।</p>
<p>
	&quot;किसी ने नहीं बनाया। मुझे लगता है, मैं अपने-आप बड़ी हो गई।&quot;</p>
<p>
	&quot;तू सीना जानती है?&quot;</p>
<p>
	&quot;नहीं।&quot;</p>
<p>
	&quot;तू क्&zwj;या कर सकती है? अपने मालिक के यहाँ तू क्&zwj;या करती थी?&quot;</p>
<p>
	&quot;पानी भरती थी, बरतन माँजती थी, छुरी-काँटा साफ करती थी।&quot;</p>
<p>
	&quot;क्&zwj;या वे तुझसे भलमनसी का बर्ताव करते थे?&quot;</p>
<p>
	अफिलिया की ओर एकटक देखकर वह बोली - &quot;जान पड़ता है, वे अच्&zwj;छे थे।&quot;</p>
<p>
	इसी समय सेंटक्&zwj;लेयर ने आकर मिस अफिलिया की कुर्सी के पीछे से कहा - &quot;जीजी, इसे पढ़ाने में बड़ी सुविधा रहेगी। इसके मन में कोई पूर्व संस्&zwj;कार नहीं है। इसका मन एकदम कोरे कागज की तरह है। तुम्&zwj;हें इसके किसी तरह संस्&zwj;कार दूर करने का कष्&zwj;ट नहीं उठाना पड़ेगा।&quot;</p>
<p>
	मिस अफिलिया के शिक्षा-संबंधी विचार भी उसके और विचारों की भाँति एकदम नपे-तुले हुए थे। उसके ये विचार वैसे ही थे, जैसी शिक्षा सौ बरस पहले इंग्&zwj;लैंड में प्रचलित थी। छात्रों के लिए जो जरूरी हो, उसे मन लगाना सिखलाना; सवाल-जवाब के ढंग से बालकों को यह बताना कि ईश्&zwj;वर ने ही इस जगत को रचा है और वही पालन कर रहा है; पुस्&zwj;तक-पाठ, सीना-पिरोना और झूठ बोलने पर सड़ासड़ बेतों की मार! अफिलिया ने इन्&zwj;हीं नियमों के अनुसार टप्&zwj;सी को शिक्षा देने का निश्&zwj;चय किया।</p>
<p>
	सेंटक्&zwj;लेयर के परिवार में सब टप्&zwj;सी को मिस अफिलिया की लड़की कहते और समझते थे। सताए हुए लोग इतने गिर जाते हैं कि एक-दूसरे के लिए उनकी कुछ भी सहानुभूति नहीं होती, इसी से सेंटक्&zwj;लेयर के घर का कोई दास-दासी टप्&zwj;सी को स्&zwj;नेह की दृष्टि से नहीं देखता था। सब उसे एक बला समझते थे। इसी कारण मिस अफिलिया उसे अपने ही सोने के कमरे में रखती थी और उसे बिस्&zwj;तर बिछाने का काम दे रखा था। पर टप्&zwj;सी से मिस अफिलिया को कितना कष्&zwj;ट मिल रहा था, इसे उसका जी ही जानता था। लेकिन उसमें हद दर्जे की सहिष्&zwj;णुता भी थी, इससे वह घबराई नहीं।</p>
<p>
	पहले दिन मिस अफिलिया ने टप्&zwj;सी को बिछौना करने का ढंग और उसकी बारीकियाँ बताना आरंभ किया।</p>
<p>
	&quot;टप्&zwj;सी, मैं तुझे बताती हूँ कि मेरा बिछौना इस तरह बिछाना। देख ले, अच्&zwj;छी तरह सीख ले।&quot;</p>
<p>
	टप्&zwj;सी ने बड़े उत्&zwj;साह से कहा - &quot;जो आज्ञा!&quot;</p>
<p>
	अफिलिया बोली - &quot;टप्&zwj;सी, इधर देख, यह चादर की सीधी परत है, यह उल्&zwj;टी। तुझे याद रहेगा न? उल्&zwj;टी ओर से मत बिछाना।&quot;</p>
<p>
	बड़े ध्&zwj;यान से देखते हुए टप्&zwj;सी ने कहा - &quot;जो आज्ञा!&quot;</p>
<p>
	जिस समय मिस अफिलिया उसे बिछौना बिछाने का ढंग सिखा रही थी, उसी समय टप्&zwj;सी ने धीरे-धीरे उसके फीते और दस्&zwj;ताने चुराकर अपनी आस्&zwj;तीन में छिपा लिए। अफिलिया ने कहा - &quot;अच्&zwj;छा, अब बिछाकर दिखला।&quot;</p>
<p>
	टप्&zwj;सी बड़ी चतुराई से बिस्&zwj;तर बिछाने लगी। अफिलिया बड़ी प्रसन्&zwj;न हुई। लेकिन तभी दुर्भाग्&zwj;यवश टप्&zwj;सी की आस्&zwj;तीन से अकस्&zwj;मात् फीता बाहर निकल आया। यह देखकर अफिलिया बोली - &quot;अरी, यह क्&zwj;या? तू बड़ी खोटी है। तूने चोरी करना भी सीखा है?&quot;</p>
<p>
	यह कहकर उसकी आस्&zwj;तीन से फीता निकाल लिया। लेकिन टप्&zwj;सी इससे जरा भी नहीं झेंपी। बड़ी गंभीर बनकर खड़ी रही और जरा देर बाद मानो कोई बात ही न हो, बोली - &quot;मेम साहब का फीता मेरी आस्&zwj;तीन में कैसे आ गया?&quot;</p>
<p>
	अफिलिया ने कहा - &quot;तु बड़ी दुष्&zwj;ट है। मुझसे झूठ मत बोल। तूने फीता चुराया था।&quot;</p>
<p>
	टप्&zwj;सी बोली - &quot;मेम साहब, मैं सच कहती हूँ कि मैंने इससे पहले कभी ऐसा फीता नहीं देखा था।&quot;</p>
<p>
	&quot;टप्&zwj;सी, तू नहीं जानती कि झूठ बोलना कितना बड़ा पाप है।&quot;</p>
<p>
	&quot;मेम साहब, मैं कभी झूठ नहीं बोलती। मैं सच-ही-सच कहती हूँ।&quot;</p>
<p>
	&quot;टप्&zwj;सी, इस तरह झूठ बोलेगी तो मैं तुझे कोड़े लगाऊँगी।&quot;</p>
<p>
	&quot;दिन भर बेंत लगाने से भी कोई दूसरी बात नहीं हो सकेगी। मैंने कभी यह फीता नहीं देखा था। आपने बिछौने पर रखा था, सो मेरी आस्&zwj;तीन में चला गया।&quot;</p>
<p>
	टप्&zwj;सी के यों लगातार झूठ बोलने से मिस अफिलिया को ऐसा गुस्&zwj;सा आया कि उसने कुर्सी से उठकर उसे पकड़कर झकझोरा और कहा - &quot;फिर कभी मुझसे झूठ मत बोलना।&quot;</p>
<p>
	अफिलिया का झकझोरना था कि टप्&zwj;सी की दूसरी आस्&zwj;तीन से दस्&zwj;ताने निकल पड़े?</p>
<p>
	अफिलिया ने कहा - &quot;अब बोल, अब भी कहेगी कि तूने दस्&zwj;ताने नहीं चुराए? फीता तो अपने-आप आस्&zwj;तीन में चला गया! ये दस्&zwj;ताने किसने तेरी आस्&zwj;तीन में ठूँस दिए?&quot;</p>
<p>
	टप्&zwj;सी ने दस्&zwj;तानों की चोरी स्&zwj;वीकारकर ली, पर फीते की चोरी से इनकार करती गई।</p>
<p>
	अफिलिया ने कहा - &quot;टप्&zwj;सी, अगर तू अपनी गलती मान ले तो तुझे चाबुक नहीं लगाऊँगी।&quot;</p>
<p>
	टप्&zwj;सी ने सब चीजों की चोरी स्&zwj;वीकार कर ली और अपनी भूल के लिए बहुत पछतावा करने लगी।</p>
<p>
	अफिलिया ने कहा - &quot;मैं जानती हूँ कि तूने घर की और भी चीजें चुराई होंगी। कल मैंने तुझे घर में बहुत बार इधर-उधर फिरते देखा था। अगर और कोई चीज चुराई हो तो सही-सही बता दे, मैं तुझे नहीं मारूँगी।&quot;</p>
<p>
	&quot;मेम साहब, मैंने इवा के गले का हार चुराया है।&quot;</p>
<p>
	&quot;अरी दुष्&zwj;टा, और बोल!&quot;</p>
<p>
	&quot;रोजा के कान की बाली चुराई है।&quot;</p>
<p>
	अफिलिया ने संयत स्&zwj;वर में कहा - &quot;जा, अभी दोनों चीजें ला।&quot;</p>
<p>
	&quot;मेरे पास नहीं हैं। मैंने फूँक डाली।&quot;</p>
<p>
	&quot;फूँक डाली! झूठ बोलती है। जा, झटपट ला, नहीं तो कोड़े खाएगी।&quot;</p>
<p>
	टप्&zwj;सी ने रोते और सिसकते हुए कहा कि वह नहीं ला सकती। सब चीजें जल गईं।</p>
<p>
	&quot;तूने उन चीजों को जलाया क्&zwj;यों!&quot;</p>
<p>
	&quot;मैं बड़ी पापिन हूँ, दुष्&zwj;टा हूँ, इसी से ऐसा किया।&quot;</p>
<p>
	ठीक इसी समय इवा अपना हार गले में पहने हुए वहाँ आई। अफिलिया ने कहा - &quot;क्&zwj;यों इवा, तुमने अपना हार कहाँ पाया?&quot;</p>
<p>
	इवा विस्&zwj;मय से बोली - &quot;पाया! खोया कहाँ था! यह तो मेरे गले ही में पड़ा है।&quot;</p>
<p>
	&quot;कल तूने इसे पहन रखा था?&quot;</p>
<p>
	&quot;हाँ बुआ, यह सारी रात मेरे गले ही में रहा है। सोते समय मैं इसे उतारकर रखना भूल गई थी।&quot;</p>
<p>
	अफिलिया अब बड़े चक्&zwj;कर में पड़ी। इतने में रोजा भी अपनी बाली झुलाती हुई आ पहुँची। उसे देखकर अफिलिया को और भी अचरज हुआ। उसने बड़ी निराशा से कहा - &quot;हे राम, मैं इस लड़की को लेकर क्&zwj;या करूँगी?&quot; फिर बोली - &quot;टप्&zwj;सी, तूने जो चीजें नहीं चुराईं, उनके लिए कैसे कह दिया कि तूने चुराई हैं?&quot;</p>
<p>
	टप्&zwj;सी ने आँखें मलते हुए कहा - &quot;मेम साहब, आपने मुझे सब स्&zwj;वीकार करने को कहा था, इसी से मैंने सब स्&zwj;वीकार कर लिया।&quot;</p>
<p>
	&quot;लेकिन मैंने तुझसे यह तो नहीं कहा था कि जो नहीं लिया है उसे भी स्&zwj;वीकार कर ले। यह भी वैसा ही बड़ा झूठ है, जैसा दूसरा।&quot;</p>
<p>
	टप्&zwj;सी ने बड़े सरल और आश्&zwj;चर्य भाव से कहा - &quot;अच्&zwj;छा यह बात है?&quot;</p>
<p>
	इस पर रोजा ने टप्&zwj;सी की ओर तीव्र दृष्टि से देखकर कहा - &quot;भला यह सच कहेगी? मैं इसकी मालिक होती तो मारे कोड़ों के इसकी चमड़ी उधेड़ देती।&quot;</p>
<p>
	इवा ने आज्ञा के ढंग से कहा - &quot;चुप रहो रोजा, मैं तुम्&zwj;हारी ऐसी बातें सुनना पसंद नहीं करती।&quot;</p>
<p>
	रोजा ने कहा - &quot;मिस इवा, तुम बड़ी दयालु हो। इन शैतानों से व्&zwj;यवहार करना नहीं जानती हो। ये जितने ही काटे जाएँ, उतने ही सीधे रहते हैं।&quot;</p>
<p>
	इवा ने क्रुद्ध होकर कहा - &quot;रोजा, खबरदार जो ऐसी बात मुँह से फिर कभी निकाली।&quot;</p>
<p>
	रोजा सकपका गई।</p>
<p>
	इवा खड़ी टप्&zwj;सी को देखती रही। आमने-सामने खड़ी ये बालिकाएँ पराधीनता और स्&zwj;वाधीनता के दो जीत-जागते उदाहरण हैं। स्&zwj;वाधीनता के उत्तम और पराधीनता के बुरे फल का कैसा अच्&zwj;छा चित्र है! स्&zwj;वाधीनता की गोद में पली हुई इवान्&zwj;जेलिन उमंग से उमड़े हुए सरल और स्&zwj;नेह भाव से टप्&zwj;सी को उपदेश दे रही है और टप्&zwj;सी शुष्&zwj;क हृदय से बनावटी विनय दिखलाकर संदिग्&zwj;ध चित्त से उसकी बातें सुन रही है। कितना भेद है! इवा ने कहा - &quot;टप्&zwj;सी, तू चोरी क्&zwj;यों करती है? तुझे जो चीज चाहिए, मैं दूँगी। तू फिर चोरी मत करना।&quot;</p>
<p>
	यह पहला अवसर था जब टप्&zwj;सी ने ऐसे मधुर और स्&zwj;नेह-पूर्ण वचन सुने। इस स्&zwj;नेह-संभाषण से उसका हृदय पिघलने लगा। उसकी आँखों से दो बूँद आँसू गिर पड़े, पर तुरंत ही उसके कठोर भाव ने आकर फिर उसके हृदय पर अधिकार कर लिया। उसने दाँत दिखलाकर इवा की बात हँसी में उड़ा दी। उसे इस बात का बिल्&zwj;कुल विश्&zwj;वास नहीं हुआ कि इवा उसे अपनी चीजें दे सकती है।</p>
<p>
	टप्&zwj;सी के मन में ऐसे भावों का उदय होना स्&zwj;वाभाविक था। उसे इस जन्&zwj;म में न किसी ने प्&zwj;यार किया, न उसके प्रति दया दिखलाई। उसे कोड़ों की मार और ऊपर से तिरस्&zwj;कार के सिवा कभी और कुछ नसीब नहीं हुआ। भला ऐसी दशा में पली हुई लड़की इवा की उन सरलतापूर्ण बातों पर सहसा कैसे विश्&zwj;वास कर सकती थी? उसे इवा की बातें मजाक-सी जान पड़ीं। अफिलिया ने टप्&zwj;सी को पढ़ाने-लिखाने के अनेक ढंग सोचे, अनेक उपाय किए, पर कोई विधि कारगर न हुई। टप्&zwj;सी की दुष्&zwj;टता किसी तरह कम न हुई। हारकर एक दिन अफिलिया ने सेंटक्&zwj;लेयर से कहा - &quot;मेरी तो समझ में ही नहीं आता कि बिना कोड़े लगाए मैं कैसे उसे राह पर लाऊँ?&quot;</p>
<p>
	सेंटक्&zwj;लेयर बोला - &quot;तब तुम अपने दिल के संतोष के लिए उसे कोड़े ही लगाओ। मैं तुम्&zwj;हें उस पर पूरा अधिकार देता हूँ। जो चाहो, सो करो।&quot;</p>
<p>
	&quot;लड़के बिना मार के सीधे नहीं होते, पिटने से ही उनकी अक्&zwj;ल दुरुस्&zwj;त होती है।&quot;</p>
<p>
	सेंटक्&zwj;लेयर ने कहा - &quot;हाँ-हाँ, जरूर। जो तुम ठीक समझो, करो। पर, मैं तुमसे एक बात कहता हूँ। मैंने देखा है कि इस लड़की पर खूब कोड़े पड़ते थे, लोहे की छड़ को गर्म करके इसे दागा जाता था, इसकी लात-घूँसों से ठुकाई होती थी, फिर भी इसका स्&zwj;वभाव दुरुस्&zwj;त नहीं हुआ। इसी लिए जब तक इसकी और ज्&zwj;यादा मरम्&zwj;मत न होगी, तब तक कुछ न होगा।&quot;</p>
<p>
	&quot;तब बोलो, क्&zwj;या उपाय हो? अफिलिया ने पूछा।&quot;</p>
<p>
	&quot;तुम्&zwj;हारा सवाल टेढ़ा है।&quot; सेंटक्&zwj;लेयर बोला - &quot;मैं चाहता हूँ कि तुम अपने-आप ही इसका उत्तर सोच लो। मुझे ऐसे लोगों की दवा नहीं मालूम, जिन्&zwj;हें कोड़े खाने पड़ते हैं और जो कोड़े खाकर भी नहीं सुधरते।&quot;</p>
<p>
	अफिलिया बोली - &quot;मेरी तो अक्&zwj;ल ही काम नहीं करती। मैंने कभी ऐसी लड़की नहीं देखी।&quot;</p>
<p>
	&quot;क्यों? बस मुझको ही दोष देने के लिए हो? मेरी तो तुम बहुत लानत-मलामत किया करती हो - दास-दासियों को शिक्षा नहीं देते, इनका सत्&zwj;यानाश कर रहे हो! अब क्&zwj;या हो गया? तुमसे एक छोटी-सी आत्&zwj;मा का भी उद्धार करते नहीं बनता? मैं तुमसे यह भी कह देता हूँ कि कोड़ों की मार से इनका सुधार कभी नहीं हो सकता। कोड़ों की मार अफीम की खुराक की तरह होती है। रोज-रोज खुराक बढ़ानी पड़ती है, अंत में बढ़ते-बढ़ते उसका ठिकाना नहीं रहता। प्रू की मौत क्&zwj;यों हुई? रोज उसके मालिक को कोड़ों की संख्&zwj;या बढ़ानी पड़ती थी। यों ही बढ़ाते-बढ़ाते आखिर कोड़ों ने ही उसकी जान ले ली। इसी से मैं अपने दास-दासियों को कोड़े नहीं लगाता। मेरे यहाँ के दास-दासी भी बिगड़े हुए हैं। पर कोड़ों की मार से ये नहीं सुधारे जा सकते। इन्&zwj;हें मारकर और तो कुछ होना नहीं है, अपनी भी प्रकृति पशुओं जैसी बना लेनी है।&quot;</p>
<p>
	&quot;तुम्&zwj;हारे यहाँ की दास-प्रथा की बलिहारी!&quot;</p>
<p>
	&quot;बेशक मैं तो खुद कहता हूँ। पर अब तो ये बुरे बन गए। अब इनके लिए क्&zwj;या होना चाहिए।&quot;</p>
<p>
	अफिलिया बोली - &quot;यह तो मैं नहीं कह सकती, लेकिन मैंने अब इनके सुधार को अपना कर्तव्&zwj;य मान लिया है। अब मैं जी-जान से टप्&zwj;सी के सुधार का यत्&zwj;न करूँगी।&quot;</p>
<p>
	इसके बाद अफिलिया टप्&zwj;सी के सुधार के लिए बड़ा परिश्रम करने लगी। वह अपने कई घंटे इस काम में लगा देती थी। कैसी भी हैरानी हो, वह परवा नहीं करती थी। इस मेहनत का नतीजा यह हुआ कि टप्&zwj;सी ने जल्&zwj;दी ही किताब पढ़ना सीख लिया। पर और कामों में उसका नटखटपन ज्&zwj;यों-का-त्&zwj;यों रहा। सिलाई सीखने के समय कभी वह सुई तोड़ डालती, कभी तागे का गोला नोच डालती और कभी कूदकर पेड़ पर चढ़ जाती। ये सब उत्&zwj;पाद देखकर अफिलिया ने सोचा कि कहीं इसके संग का बुरा प्रभाव इवा पर न पड़े। उसने सेंटक्&zwj;लेयर से इसकी चर्चा की तो सेंटक्&zwj;लेयर ने इसे हँसी में उड़ा दिया और कहा कि इवा पर किसी की संगत का बुरा प्रभाव नहीं पड़ सकता। कमल पर जैसे जल असर नहीं कर सकता, वैसे ही इवा के हृदय को कोई भी बुराई नहीं छू सकती।</p>
<p>
	शुरू में घर के दास-दासी टप्&zwj;सी से घृणा करते थे। वह उनके पास नहीं फटकने पाती थी, पर अब उससे सब चौंकते थे। वह बड़ी धूर्त थी। जो कोई उसे नाखुश करता, उसका वह नाक में दम कर देती। चुपके से उसके कपड़े कैंची से या दाँतों से काट देती, नहीं तो स्&zwj;याही ही पोत देती, या उसकी कोई चीज ही चुरा लेती। किसी से छिपा नहीं था कि यह टप्&zwj;सी की ही करतूत है। कोई उससे कुछ कह भी नहीं सकता था, क्&zwj;योंकि उसके विरुद्ध कोई प्रत्&zwj;यक्ष प्रमाण नहीं मिलता था, और बिना प्रत्&zwj;यक्ष प्रमाण के, संदेह का लाभ अपराधी को उठाने देने की पक्षपातिनी अफिलिया दंड न देती थी। टप्&zwj;सी दास-दासियों को ही तंग नहीं करती थी, वह अफिलिया को भी बहुत परेशान करती थी। एक दिन अफिलिया अपने कपड़ों के संदूक की कुंजी बाहर भूल गई। वह टप्&zwj;सी के हाथ लग गई। उसने किया क्&zwj;या कि संदूक से अफिलिया का बहुत बढ़िया दुशाला निकालकर उसे सिर पर लपेट लिया और कुर्सी पर बैठकर आईने में मुँह देखने लगी। अफिलिया ने कमरे में आकर जब यह हाल देखा तो गुस्&zwj;से में भरकर बोली - &quot;यह तू क्&zwj;या कर रही है?&quot;</p>
<p>
	टप्&zwj;सी ने जवाब दिया - &quot;मैं कुछ नहीं जानती। मैं बड़ी दुष्&zwj;ट हूँ।&quot;</p>
<p>
	अफिलिया ने झुँझलाकर कहा - &quot;मेरी समझ में नहीं आता कि तेरे साथ किस तरह पेश आऊँ?&quot;</p>
<p>
	टप्&zwj;सी बिना झिझक के बोली - &quot;मेम साहब, मुझे बेंत मारिए, मेरे पहले मालिक भी मुझे बेंत लगाते थे।&quot;</p>
<p>
	&quot;टप्&zwj;सी&quot; , अफिलिया ने दया से प्रेरित होकर कहा - &quot;मैं तुझे बेंत नहीं लगाना चाहती, तू अपनी इच्&zwj;छा से ही सुधर सकती है। तू इस तरह की दुष्&zwj;टता छोड़ क्&zwj;यों नहीं देती?&quot;</p>
<p>
	&quot;मेम साहब, मैंने बेंत खाए हैं। मैं समझती हूँ कि मेरे लिए वही ठीक दवा होगी।&quot; टप्&zwj;सी ने कहा।</p>
<p>
	अफिलिया अब कभी-कभी टप्&zwj;सी को बेंत जमाने लगी। बेतों की मार खाते समय वह बहुत चीखती और तरह-तरह के स्वाँग रचती पर छूटते ही दूसरे लड़कों से जाकर कहती - &quot;मिस अफिलिया का बेंत मारने का ढंग अच्&zwj;छा नहीं है। उनकी मार तो मुझे मालूम ही नहीं होती। मेरे पहले मालिक की मार से तो चमड़ी निकल आती थी, वह बेंत मारना खूब जानते थे।&quot;</p>
<p>
	मिस अफिलिया हर रविार को टप्&zwj;सी को धर्म-शिक्षा दिया करती थी। टप्&zwj;सी की स्&zwj;मरण-शक्ति बड़ी अच्&zwj;छी थी। वह अनायास सब यादकर लेती थी।</p>
<p>
	अफिलिया के सामने खड़ी होकर अब टप्&zwj;सी अपना धर्म-पाठ सुनाने लगी :</p>
<p>
	&quot;हम लोगों के आदि-पुरुष, आदम और हौआ, पूर्ण स्&zwj;वाधीनता के साथ उच्&zwj;च-प्रदेश में बिचरने लगे। फिर ईश्&zwj;वर की आज्ञा का उल्&zwj;लंघन करने के कारण वे वहाँ से गिरा दिए गए।&quot;</p>
<p>
	इतना कहकर टप्&zwj;सी कौतूहलपूर्ण दृष्टि से देखने लगी।</p>
<p>
	अफिलिया ने कहा - &quot;टप्&zwj;सी, चुप क्&zwj;यों हो गई?&quot;</p>
<p>
	&quot;मेम साहब, क्&zwj;या हमारे आदि-पुरुष केंटाकी में रहते थे?&quot;</p>
<p>
	&quot;क्&zwj;या मतलब?&quot;</p>
<p>
	&quot;क्&zwj;या वे केंटाकी से गिराए गए थे? मेरे पहले मालिक कहा करते थे कि वे हम लोगों को केंटाकी से खरीदकर लाए थे।&quot;</p>
<p>
	सेंटक्&zwj;लेयर जोर से हँस पड़ा। बोला - &quot;बहन, इन्&zwj;हें जाकर समझाओ। इसका अर्थ जब तक न समझा दोगी, तब तक ये यों ही अपना अर्थ लगाते रहेंगे।&quot;</p>
<p>
	अफिलिया ने झुँझलाकर कहा - &quot;तुम रहने दो! तुम्&zwj;हारे हँसने से पढ़ाने में गड़बड़ होती है।&quot;</p>
<p>
	&quot;अच्&zwj;छा अब माफ करो, अब मैं हँसकर कोई गड़बड़ नहीं करूँगा।&quot;</p>
<p>
	यह कहकर सेंटक्&zwj;लेयर अखबार पढ़ने लगा। पर मिस अफिलिया की शिक्षा-प्रणाली ऐसी अनोखी थी कि सेंटक्&zwj;लेयर को बीच-बीच में हँसी आए बिना नहीं रहती थी और अफिलिया उसके हँसने पर बहुत चिढ़ती थी।</p>
<p>
	टप्&zwj;सी अफिलिया से धर्मशास्&zwj;त्र और लिखना-पढ़ना सीखती रही, पर उसकी दुष्&zwj;टता जरा भी कम न हुई। दूसरे सब दास-दासी उस पर बहुत चिढ़ते थे, पर कोई कभी उसे मारने आता तो वह दौड़कर सेंटक्&zwj;लेयर की कुर्सी के नीचे छिप जाती थी। दयालु सेंटक्&zwj;लेयर किसी को उसे मारने नहीं देता था।</p>
</div></body></html>