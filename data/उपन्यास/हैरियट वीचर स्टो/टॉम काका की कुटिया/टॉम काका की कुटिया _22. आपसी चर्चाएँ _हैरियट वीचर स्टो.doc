<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	कुछ दिनों बाद बुढ़िया प्रू की जगह एक दूसरी स्&zwj;त्री बिस्&zwj;कुट और रोटियाँ लेकर आई। उस समय मिस अफिलिया रसोईघर में थी। दीना ने उस स्&zwj;त्री से पूछा - &quot;क्&zwj;यों री, आज तू रोटी कैसे लाई है? प्रू को क्&zwj;या हुआ?&quot;</p>
<p>
	&quot;प्रू अब नहीं आएगी&quot; , उस स्&zwj;त्री ने यह बात ऐसे ढंग से कही, जैसे इसमें कुछ रहस्&zwj;य हो। दीना ने पूछा - &quot;क्&zwj;यों नहीं आएगी? क्&zwj;या वह मर गई?&quot;</p>
<p>
	उस स्&zwj;त्री ने मिस अफिलिया की ओर देखते हुए कहा - &quot;हम लोगों को ठीक-ठीक मालूम नहीं है। वह नीचे के तहखाने में है।&quot;</p>
<p>
	मिस अफिलिया के रोटियाँ ले लेने के बाद दीना उस स्&zwj;त्री के पीछे-पीछे दरवाजे तक गई। उससे पूछा - &quot;प्रू है कहाँ? कुछ तो कह!&quot;</p>
<p>
	वह स्&zwj;त्री कहना चाहती थी, पर डर से नहीं कह रही थी। अंत में दबी जबान से चुपके-चुपके बोली - &quot;अच्&zwj;छा देख, तू किसी से कहना मत। प्रू ने एक दिन फिर शराब पी ली, इस पर उन लोगों ने उसे नीचे के तहखाने में बंद करके दिन भर रख छोड़ा। फिर मैंने लोगों को कहते सुना कि उसके शरीर पर मक्खियाँ भिन-भिना रही हैं और वह मरी पड़ी है।&quot;</p>
<p>
	यह सुनकर दीना ने विस्&zwj;मय से हाथ उठाया और पीछे हट गई। तभी देखती क्&zwj;या है कि इवान्&zwj;जेलिन उसके पास खड़ी है। इवा की आँखें स्थिर हैं, मुँह सूख गया है, गालों और होंठों की सुर्खी गायब होकर सफेदी छा रही है। दीना चिल्&zwj;ला उठी - &quot;बाप-रे-बाप! भगवान बचाएँ! इवा बेहोश हो रही है। अरे, हम लोगों को क्&zwj;या पड़ी थी जो उसे ये सब बातें सुनने दीं? मालिक को पता लगने से वह बहुत नाराज होंगे।&quot;</p>
<p>
	बालिका ने दृढ़ता से कहा - &quot;मुझे बेहोशी नहीं होगी। और मुझे ये बातें सुननी क्&zwj;यों नहीं चाहिए? कष्&zwj;ट की बातें सुनने में मुझे उतनी पीड़ा नहीं होगी, जितनी प्रू को कष्&zwj;ट सहने में।&quot;</p>
<p>
	दीना ने कहा - &quot;नहीं, तुम-सरीखी कोमल नन्&zwj;हीं बालिकाओं को ये कष्&zwj;ट-कथाएँ नहीं सुननी चाहिए। इन बातों से तुम्&zwj;हें बड़ी पीड़ा होती है।&quot;</p>
<p>
	इवा ने फिर ठंडी साँस ली, और बड़े वितृष्ण चित्त से पैर धरती हुई दुमंजिले कमरे में चली गई।</p>
<p>
	मिस अफिलिया ने प्रू के बारे में बड़ी सरगर्मी से पूछताछ की। दीना से जो कुछ सुना था, उसे खूब नमक-मिर्च लगाकर कह सुनाया। टॉम ने अपने पहले दिन की तहकीकात सुनाई।</p>
<p>
	सेंटक्&zwj;लेयर जिस कमरे में बैठा अखबार पढ़ रहा था, उसमें जाकर पैर रखते ही मिस अफिलिया ने कहा - &quot;ओफ, कैसा बीभत्&zwj;स कांड है! कैसा जघन्&zwj;य व्&zwj;यापार है!&quot;</p>
<p>
	सेंटक्&zwj;लेयर ने पूछा - &quot;जीजी, आज कौन-सा अधर्म का पहाड़ टूट पड़ा?&quot;</p>
<p>
	मिस अफिलिया बोली - &quot;तुम्&zwj;हारे लिए कोई बात ही नहीं है। मैंने तो ऐसी बात कभी नहीं सुनी। उन लोगों ने मारे कोड़ों के प्रू को मार डाला।&quot; मिस अफिलिया ने बहुत विस्&zwj;तार से वह बात कह सुनाई।</p>
<p>
	सेंटक्&zwj;लेयर ने अखबार पढ़ते-पढ़ते कहा - &quot;मैंने तो पहले से समझ रखा था कि किसी दिन यही होना है।&quot;</p>
<p>
	अफिलिया बोली - &quot;तुमने समझ रखा था और इसके प्रतिकार का कोई उपाय नहीं किया! क्&zwj;या तुम्&zwj;हारे यहाँ ऐसे पाँच भलेमानस नहीं हैं, जो मिलकर इन निष्&zwj;ठुरताओं का निवारण करने का यत्&zwj;न करें।&quot;</p>
<p>
	सेंटक्&zwj;लेयर ने कहा - &quot;जो अपने दास-दासियों की जान लेता है, वह स्&zwj;वयं अपना माल नष्&zwj;ट करता है। इसमें दूसरे को बोलने का कोई अधिकार नहीं। अपना नफा-नुकसान हरेक आदमी दूसरे की अपेक्षा अच्&zwj;छी तरह समझता है। भरसक अपने दास-दासियों को मारकर अपना नुकसान कोई नहीं करता, पर प्रू पैसे चुरा-चुराकर शराब पीती थी, इससे उसके मालिक का बहुत नुकसान होता था, इसी से उसे मार डाला होगा।&quot;</p>
<p>
	मिस अफिलिया ने कहा - &quot;अगस्टिन, वास्&zwj;तव में यह बड़ा ही भयंकर धंधा है। निश्&zwj;चय ही इसके लिए तुम्&zwj;हें ईश्&zwj;वर का कोप-भाजन बनना पड़ेगा।&quot;</p>
<p>
	सेंटक्&zwj;लेयर बोला - &quot;प्&zwj;यारी जीजी, मैंने कभी ऐसा नहीं किया, पर मैं दूसरों को नहीं रोक सकता। यदि नीच पशु के जैसे मनुष्&zwj;य अपनी इच्&zwj;छानुसार यह अत्याचार करते हैं तो बताओ, मैं उसमें क्&zwj;या करूँ? कानूनन हर आदमी अपने-अपने दास-दासियों पर पूर्ण अधिकार रखता है। दास-दासियों को जान से मारकर भी कोई दंड नहीं पा सकता। जब कानून ने उन्&zwj;हें इतना अधिकार दे रखा है तो कोई क्&zwj;या कर सकता है? इसलिए सबसे भली बात चुप रहना है। उधर से अपने आँख-कान बंद किए बैठे हैं। जो होता है सो होता है।&quot;</p>
<p>
	मिस अफिलिया ने कहा - &quot;तुम कैसे अपनी आँखों और कानों को इधर से बंद कर लेते हो? तुम कैसे चुपचाप ये अत्&zwj;याचार होने देते हो? इस भयंकर आचरण की कैसे उपेक्षा की जा सकती है?&quot;</p>
<p>
	सेंटक्&zwj;लेयर बोला - &quot;बहन, तुम क्&zwj;या आशा करती हो? देखो, यह एक मूर्ख, आलसी, भले-बुरे का ज्ञान न रखने वाली, चिर-पराधीन मनुष्&zwj;य-जाति दूसरी बहुत ही स्&zwj;वार्थ-परायण, अर्थ-पिशाच मनुष्&zwj;य-जाति के पंजों में फँसी हुई है। इन स्&zwj;वार्थियों को जब इतनी बेहिसाब ताकत दे दी गई है, तब ऐसे भयंकर और कठोर आचरणों का होना अवश्&zwj;यंभावी है। ऐसे समाज में एकाध सज्&zwj;जन होकर ही क्&zwj;या कर सकते हैं? मेरी अकेले की ऐसी बिसात नहीं कि इस देश भर के गुलामों को खरीदकर उन्&zwj;हें दु:ख से मुक्&zwj;त कर दूँ।&quot;</p>
<p>
	यह कहते-कहते सेंटक्&zwj;लेयर का सदा प्रफुल्&zwj;ल मुख कुछ देर के लिए कुम्&zwj;हला गया। उसकी आँखें डबडबाई-सी जान पड़ीं, पर तुरंत उसने अपने मनोभाव को छिपाकर मुस्&zwj;कराते हुए कहा - &quot;बहन, तुम वहाँ यमराज की नानी का-सा मुँह बनाए क्&zwj;या खड़ी हो? इधर आओ। तुमने अभी देखा क्&zwj;या है? इस संसार भर के पाप, अत्&zwj;याचार और सख्तियों का हिसाब लगाकर सोचा जाए तो जीवन मुश्किल हो जाए। इस संसार में कुछ भी अच्&zwj;छा न लगे।&quot;</p>
<p>
	यह कहकर सेंटक्&zwj;लेयर लेट गया और अखबार पढ़ने लगा।</p>
<p>
	मिस अफिलिया जमीन पर बैठी-बैठी उदासी के साथ मोजा बुनने लगी। उसके हाथ चलते थे, पर जब वह उन बातों को सोचने लगी तो अकस्&zwj;मात उसके हृदय में आग भभक उठी और अंत में वह फूट पड़ी। उसने कहा - &quot;अगस्टिन, मैं तुम्&zwj;हारी भाँति इस विषय की उपेक्षा नहीं कर सकती। मेरा मत है कि इस प्रथा का समर्थन करना तुम्&zwj;हारे लिए बहुत ही घृणाजनक है।&quot;</p>
<p>
	सेंटक्&zwj;लेयर बोला - &quot;क्&zwj;यों बहन, तुमने फिर वही पचड़ा छेड़ा।&quot;</p>
<p>
	अफिलिया ने और तेजी के साथ कहा - &quot;मैं कहूँगी कि इस प्रथा का समर्थन करना तुम्&zwj;हारे लिए बहुत ही घृणाजनक है।&quot;</p>
<p>
	सेंटक्&zwj;लेयर बोला - &quot;प्&zwj;यारी बहन, मैं इसका समर्थन करता हूँ? किसने कहा कि मैं इसका समर्थन करता हूँ।&quot;</p>
<p>
	अफिलिया ने कहा - &quot;निस्&zwj;संदेह तुम इसका समर्थन करते हो - तुम सब जितने दक्षिणी हो वे सब। नहीं, तो बताओ कि तुमने दासों के लिए क्&zwj;या किया?&quot;</p>
<p>
	सेंटक्&zwj;लेयर बोला - &quot;क्&zwj;या तुम मुझे संसार में कोई ऐसा निर्दोष मनुष्&zwj;य बताओगी, जो किसी काम को बुरा समझ लेने पर फिर उसे नहीं करता? क्&zwj;या तुमने कभी ऐसा काम नहीं किया या नहीं करती हो, जिसे तुम बिल्&zwj;कुल ठीक नहीं समझती?&quot;</p>
<p>
	अफिलिया ने कहा - &quot;यदि कभी करती हूँ तो मैं उसके लिए पश्चाताप करती हूँ।&quot;</p>
<p>
	सेंटक्&zwj;लेयर ने नारंगी छीलते-छीलते कहा - &quot;मैं भी ऐसा ही करता हूँ। सारा समय इस पश्&zwj;चाताप ही में बीतता है।&quot;</p>
<p>
	अफिलिया बोली - &quot;पश्&zwj;चाताप करने के बाद आखिर उस को क्&zwj;यों करते जाते हो?&quot;</p>
<p>
	सेंटक्&zwj;लेयर ने कहा - &quot;बहन, तुम क्&zwj;या अनुमान करने के बाद फिर उस बुरे काम को नहीं करती?&quot;</p>
<p>
	अफिलिया ने उत्तर दिया - &quot;केवल ऐसी दशा में जब मैं बहुत लोभ में पड़ जाती हूँ।&quot;</p>
<p>
	सेंटक्&zwj;लेयर बोला - &quot;हाँ, तो मैं बड़े लोभ ही में फँसा हुआ हूँ। जो मुश्किल तुम्&zwj;हें पड़ती है, वही मुझे भी पड़ती है।&quot;</p>
<p>
	अफिलिया ने कहा - &quot;पर मैं सदा अपने दोष को दूर करने की चेष्&zwj;टा किया करती हूँ।&quot;</p>
<p>
	सेंटक्&zwj;लेयर बोला - &quot;बहुत ठीक। मैं भी तो दस वर्षों से चेष्&zwj;टा कर रहा हूँ, पर अभी तक मैं अपने कितने ही दोष दूर नहीं कर पाया। कहो बहन, तुम क्&zwj;या सब पापों से छुटकारा पा चुकी हो?&quot;</p>
<p>
	इस बार मिस अफिलिया ने बड़ी गंभीरता से बुनने के काम को किनारे रखकर कहा - &quot;भाई अगस्टिन, मुझमें अनेक दोष हैं, उनके लिए तुम मेरी भर्त्&zwj;सना कर सकते हो। तुम्&zwj;हारा कथन यथार्थ है। अपनी कमजोरी के विषय में मुझसे अधिक कोई दूसरा अनुभव नहीं कर सकता। पर मैं तुमसे कहूँगी कि अपना यह दाहिना हाथ काटकर फेंक सकती हूँ, पर अपने दोष की उपेक्षा कभी नहीं कर सकती। जिस काम को मैं बुरा समझती हूँ, उसे सदा कभी नहीं करती रह सकती।&quot;</p>
<p>
	अगस्टिन ने कहा - &quot;बहन, क्&zwj;या तुम्&zwj;हें मेरी बात पर गुस्&zwj;सा आ गया? तुम तो जानती हो कि मैं बराबर दुष्&zwj;ट लड़का था। मुझे तुम्&zwj;हें खिझाने में हमेशा आनंद आया करता था। तुम्&zwj;हारा स्&zwj;वभाव कितना पवित्र है, सो क्&zwj;या मैं जानता नहीं! तुम्&zwj;हारी सहृदयता क्&zwj;या मैं भूल गया हूँ? पर तुम जरूरत से ज्&zwj;यादा भली हो - इतनी भली कि तुम्&zwj;हारे मरने का खयाल करके मुझे बड़ा दु:ख होता है।&quot;</p>
<p>
	अफिलिया ने माथे पर हाथ रखकर कहा - &quot;अगस्&zwj;ट, यह बड़ी गंभीर बात है। हँसी-मजाक की नहीं।&quot;</p>
<p>
	सेंटक्&zwj;लेयर बोला - &quot;हाँ, हिसाब से गंभीर है सही, पर मैं इतनी गर्मी में तो गंभीर होने से रहा। गर्मी तो गर्मी, उस पर मच्&zwj;छरों का उपद्रव अलग परेशान किए हुए है। इस समय कोई भी इतनी ऊँचाई की नैतिक आलोचना नहीं कर सकता।&quot;</p>
<p>
	सेंटक्&zwj;लेयर ने एकाएक अपने आप उठकर कहा - &quot;मैंने अब समझा कि तुम्&zwj;हारे यहाँ के उत्तरवाले लोग हम दक्षिणवालों से यों अधिक धार्मिक होते हैं। इसका कारण यह जान पड़ता है कि तुम्&zwj;हारे वहाँ यहाँ के जैसी गर्मी नहीं पड़ती। लो, मुझे इस नए आविष्&zwj;कार के लिए बधाई दो।&quot;</p>
<p>
	अफिलिया बोली - &quot;अगस्टिन, तुम बड़े ही खफ्ती दिमाग के हो।&quot;</p>
<p>
	सेंटक्&zwj;लेयर ने कहा - &quot;मैं खफ्ती दिमाग का हूँ! ठीक है, होऊँगा, कोई ताज्&zwj;जुब की बात थोड़े ही है। पर अब मैं एक बार गंभीर बनता हूँ। तुम जरा यह नारंगी की टोकरी मुझे उठा देना। देखो, तुम मेरे लिए थोड़ा कष्&zwj;ट करो, मैं भी तो गंभीर बनने में कितना कष्&zwj;ट उठाऊँगा।&quot;</p>
<p>
	इतना कहने के बाद सचमुच ही उसका चेहरा गंभीर हो आया। वह बड़ी संजीदगी से, अपने भाव प्रकट करने लगा - &quot;बहन जहाँ तक मेरा खयाल है, इस दासत्&zwj;व-प्रथा के खयाल पर कोई मतभेद नहीं हो सकता। पर हमारे यहाँ के अर्थलोभी गोरे जमींदार, स्&zwj;वार्थवश, दासत्&zwj;व प्रथा को न्&zwj;यायसंगत बताते हैं और उनके टुकड़ों पर बसर करनेवाले खुशामदी पादरी इन्&zwj;हें खुश रखने के लिए इसे बाइबिल से साबित करने को तैयार रहते हैं। वकील और नीति के पंडित अपना मतलब गाँठने के लिए आडंबर फैलाकर इस भयंकर रीति का समर्थन करते हैं। ये लोग अपने मतलब के लिए भाषा, नीति और धर्मशास्&zwj;त्र का मनमाना अर्थ लगाते हैं। इस काम में इनकी अक्&zwj;ल की दौड़ देखकर हैरान होना पड़ता है। पर सच तो यह है कि चाहे इसे बाइबिल से सिद्ध किया जाए, अथवा कानून की दुहाई दी जाए, या कितनी युक्तियाँ क्&zwj;यों न दिखाई जाएँ, किंतु दुनिया कभी उनपर विश्&zwj;वास नहीं कर सकती। यह घृणित दास-प्रथा नरकीय प्रथा है, नरक से निकली हुई है।&quot;</p>
<p>
	अगस्टिन बड़ी उत्तेजना से ये बातें कह रहा था। मिस अफिलिया को इस पर बड़ा विस्&zwj;मय हुआ। वह अपना बुनना छोड़कर सेंटक्&zwj;लेयर का मुँह देखने लगी। उसे विस्मित देखकर सेंटक्&zwj;लेयर फिर कहने लगा - &quot;तुम मेरी बात पर विस्मित-सी जान पड़ती हो, पर मैं आज जब कहने ही बैठा हूँ तब सारी बातें खोलकर कहता हूँ। गुलामी की इस घृणित प्रथा का मूल कारण देखना चाहिए, इसके ऊपर के सारे आवरणों को अलग करके देखना चाहिए कि यह क्&zwj;या है? वास्&zwj;तव में, हम भी इंसान हैं और कुएशी (जो लोग दास बनाए जाते थे) भी इंसान हैं। पर वे बेचारे मूर्ख और निर्बल हैं और हम बुद्धिमान और सबल हैं। हम छल-बल में पक्&zwj;के हैं, इससे हम उनका सब कुछ हर लेते हैं और उसमें से जितना हमारा जी चाहता है, उन्&zwj;हें लौटा देते हैं। जो काम गंदा, कठिन और अप्रिय जान पड़ता है, उसे हम कुएशियों से कराते हैं, क्&zwj;योंकि हमें मेहनत करना पसंद नहीं, इसलिए कुएशी हमारे लिए पिसेंगे। हमें धूप अखरती है, कुएशी धूप में जलेगा। कुएशी रुपए कमाएगा और हम उसे खर्च करेंगे। हमारे जूतों में कीचड़ न लगे, इसके लिए कुएशी अपने हाथ से कीचड़ उठाकर रास्&zwj;ता साफ रखेगा। यहाँ तो कुएशी को हमारी इच्&zwj;छा के अनुसार चलना ही है, किंतु उसके परलोक के स्&zwj;थान के निर्णय का ठेका भी हमीं लोगों के हाथ में है। हमारी कोई स्&zwj;वार्थ-सिद्धि होती हो तो उसे अवश्&zwj;य नरक में जाना पड़ेगा। हमारे देश के कानून का मतलब इसके सिवा और कुछ नहीं है। गुलामी की प्रथा के दुर्व्&zwj;यवहार करने का हल्&zwj;ला मचाना पागलपन है। इतनी बड़ी कुप्रथा का और क्&zwj;या दुरुपयोग हो सकता है? इस घृणित रिवाज का जारी होना ही मनुष्&zwj;य-शक्ति का घोरतर दुरुपयोग है। इस पाप से यह पृथ्&zwj;वी रसातल को क्&zwj;यों नहीं चली जाती? इसका कारण यह है कि हम में से सब जंगली जानवर ही नहीं है, कोई-कोई आदमी बनकर पैदा हुए हैं। हम में से कुछ के हृदय में थोड़ी बहुत दया भी है। कानून ने गुलामों पर अत्&zwj;याचार करने की जो शक्&zwj;ति प्रदान की है, उसका भी हम पूरा-पूरा प्रयोग नहीं करते। इस देश का नीच-से-नीच दास-स्&zwj;वामी गुलामों के साथ चाहे जितना बुरा बर्ताव करता हो, चाहे जितने अत्&zwj;याचार करता हो, सब कानून की सीमा के अंदर ही हैं।&quot;</p>
<p>
	इतना कहते-कहते सेंटक्&zwj;लेयर बेहद उत्तेजित हो गया। वह उठकर फर्श पर जल्&zwj;दी-जल्&zwj;दी टहलने लगा। उसका सुंदर चेहरा सुर्ख हो गया, और उसके विशाल नेत्रों से आग-सी निकलने लगी। इसके पहले मिस अफिलिया ने कभी उसकी ऐसी भावभंगिमा नहीं देखी थी। इससे विस्मित होकर वह चुपचाप उसकी ओर देखती रही। सेंटक्&zwj;लेयर ने एकाएक मिस अफिलिया के सामने रुककर कहा - &quot;इस विषय पर कुछ कहने या सोचने का कोई नतीजा नहीं है। पर मैं तुमसे कहता हूँ, एक समय था जब मैं सोचता था कि सारी पृथ्&zwj;वी रसातल में चली जाए और यह भीषण अन्&zwj;याय और अविचार निबिड़ अंधकार में लुप्&zwj;त हो जाए, तो मैं सानंद इसके साथ रसातल को चला जाऊँगा। जब-ज&zwj;ब मैं जहाज की यात्रा में या अपने खेतों के दौरे के समय सैकड़ों नीच, निष्ठुर पशुप्रकृति गोरों को अन्&zwj;याय से प्राप्&zwj;त किए गए धन द्वारा उन अनगिनत स्&zwj;त्री-पुरुषों और बालक-बालिकाओं को खरीदकर उनपर मनमाना अत्&zwj;याचार करते देखता हूँ तब मेरी छाती फट जाती है। मैं मन-ही-मन अपने देश को कोसता हूँ और सारी मनुष्&zwj;य-जाति को शाप देता हूँ।&quot;</p>
<p>
	मिस अफिलिया बोली - &quot;अगस्टिन, अगस्टिन, मैं समझती हूँ कि तुमने बहुत-कुछ कह डाला। मैंने अपने जीवन में गुलामी की प्रथा के विरुद्ध ऐसे ओजस्&zwj;वी घृणापूर्ण वाक्&zwj;य कभी उत्तर प्रदेश में भी नहीं सुने।&quot;</p>
<p>
	यह सुनकर सेंटक्&zwj;लेयर के मुँह का भाव बदल गया। उसने स्&zwj;वाभाविक व्&zwj;यंग्&zwj;य के साथ कहा - &quot;उत्तर प्रदेश में? तुम्&zwj;हारे उत्तर प्रदेशीय लोगों का खून बहुत ही सर्द है। तुम लोग हर बात में ठंडे हो। हृदय के आवेग द्वारा उत्तेजित होकर उत्तर प्रदेशवाले हम लोगों की भाँति अन्&zwj;याय के विरुद्ध जोरदार आंदोलन करके आकाश-पाताल नहीं गुँजा सकते। तुम्&zwj;हारे उत्तर प्रदेश में निम्&zwj;नश्रेणी के लोगों से क्&zwj;या सच्&zwj;ची सहानुभूति रखी जाती है?&quot;</p>
<p>
	पाठक जरा ध्&zwj;यान से देखेंगे तो उन्&zwj;हें मालूम हो जाएगा कि गुलामी की यह प्रथा संसार भर में फैली हुई है। संसार में कोई स्&zwj;थान ऐसा नहीं है, कोई जाति ऐसी नहीं है, जहाँ और जिसमें यह घृणित प्रथा किसी-न-किसी रूप में प्रचलित न हो। मनुष्&zwj;य-समाज के मानसिक भावों की जाँच कीजिए और देखिए कि प्रत्&zwj;येक व्&zwj;यक्ति के अंदर क्&zwj;या भाव काम कर रहे हैं। दूसरों पर प्रभुत्&zwj;व रखना, दूसरों को नीचे रखकर स्&zwj;वयं ऊपर जाना, यही मनुष्&zwj;यों के मन का एक सार्वभौमिक भाव है। इसी लिए समाज में, जहाँ देखिए, वहीं सबल निर्बल को सताता है, पंडित मूर्ख पर प्रभुत्&zwj;व जमाता है। बड़े आदमी अपने से छोटी श्रेणी के मनुष्&zwj;यों का खून चूस-चूसकर मोटे बन रहे हैं। अपने से ऊपरवाली श्रेणी के कारण निम्&zwj;न श्रेणी के लोग बड़े दु:ख से दिन बिता रहे हैं।</p>
<p>
	मिस अफिलिया ने उत्तर प्रदेश क बात सुनकर कहा - &quot;ठीक है, पर यहाँ एक प्रश्&zwj;न उठता है।&quot;</p>
<p>
	सेंटक्&zwj;लेयर बोला - &quot;मैं तुम्&zwj;हारे प्रश्&zwj;न को समझ गया। तुम यही कहना चाहती हो न कि यदि मैं गुलामी की प्रथा का अनुमोदन नहीं करता, तो फिर क्&zwj;यों इन दास-दासियों को रखकर अपने सिर पाप की गठरी लादता हूँ? ठीक है, मैं तुम्&zwj;हारे ही शब्&zwj;दों में इसका उत्तर दूँगा। तुम बचपन में मुझे बाइबिल पढ़ाने के समय कहा करती थीं कि हमारे पाप पुरुष-परंपरा से हमारे पीछे लगे हुए हैं। वही बात इन दासों के संबंध में भी है। ये पुरुष-परंपरा से मुझे मिले हैं। मेरे दास मेरे पिता के थे। और तो क्&zwj;या, मेरी माता के भी थे। अब वे मेरे हैं। तुम जानती हो कि मेरे पिता पहले न्यू इंग्लैंड से यहाँ आए थे और उनकी प्रकृति बिल्&zwj;कुल तुम्&zwj;हारे पिता के समान ही थी। वह सब तरह से प्राचीन रोमनों की भाँति न्&zwj;यायी, तेजस्&zwj;वी, महानुभाव और दृढ़-प्रतिज्ञ मनुष्&zwj;य थे। तुम्&zwj;हारे पिता न्यू इंग्लैंड में ही रहकर पत्&zwj;थरों और चट्टानों पर शासन करते हुए कमाने-खाने लगे और मेरे पिता लुसियाना आकर अगणित नर-नारियों पर प्रभुत्&zwj;व फैलाकर उन्&zwj;हीं के परिश्रम से अपनी जीविका का निर्वाह करने लगे। मेरी माता...&quot;</p>
<p>
	कहते-कहते सेंटक्&zwj;लेयर उठ खड़ा हुआ और कमरे में दूसरे सिरे पर लटकती हुई माता की तस्&zwj;वीर के पास जाकर खड़ा हो गया और बड़े भक्ति-भाव से उस चित्र की ओर देखकर कहने लगा - &quot;वह देवी थी... मेरी ओर इस तरह क्&zwj;या देखती हो? तुम जानती हो कि मेरे कहने का तात्&zwj;पर्य क्&zwj;या है। यद्यपि माता ने मानव का तन धारण किया था तथा जहाँ तक मेरा अनुभव है, मैंने देखा और समझा है, उनमें मानसिक दुर्बलता और भ्रम का लेश तक न था। क्&zwj;या अपने, क्&zwj;या पराए, और क्&zwj;या दास-दासी, सभी की यही राय है। बहन, माता ने ही मुझे कट्टर नास्तिकता के भाव से उबारा। मेरी माता एक जीती-जागती धर्मशास्&zwj;त्र थीं और मैं उस धर्मशास्&zwj;त्र की सत्यता में संदेह नहीं कर सकता।&quot;</p>
<p>
	यह कहते हुए सेंटक्&zwj;लेयर का हृदय एकदम उछल उठा। वह अपने को भूलकर हाथ जोड़कर माता के चित्र की ओर देखते हुए, &#39;माँ, माँ&#39; कहकर पुकारने लगा और फिर सहसा अपने को सँभालकर वह लौट आया। अफिलिया के पास एक कुर्सी पर बैठकर उसने फिर कहना आरंभ किया - &quot;मेरा भाई और मैं, दोनों जुड़वा पैदा हुए थे। लोग कहा करते हैं कि जुड़े हुए पैदा होनेवाले दो भाइयों में विशेष समानता होती है; पर हम दोनों में सब विषयों में भिन्&zwj;नता थी। उसकी गठन रोमनों की भाँति दृढ़ थी, आँखें दोनों काली और ज्&zwj;योतिपूर्ण थीं, सिर के बाल घने और छल्&zwj;लेदार थे, शरीर का रंग भी गोरा था। मेरी आँखें नीली, बाल सुनहरे, देह की गठन ग्रीकों की-सी और रंग सफेद है। वह कामकाजी और चतुर था; मैं भावुक था, पर कामकाज में बिल्&zwj;कुल निकम्&zwj;मा। वह बराबरवालों तथा मित्रों के साथ बड़ी सज्&zwj;जनता का व्&zwj;यवहार करता था; पर अपने से छोटे लोगों पर बड़ा रौब रखता था। अपनी इच्&zwj;छा के विरुद्ध काम करनेवाले पर वह कभी दया नहीं करता था। हम दोनों ही सत्&zwj;यवादी थे। उसकी सत्&zwj;य-प्रियता साहस और अहंकार से उत्&zwj;पन्&zwj;न हुई थी, और मेरी सत्&zwj;यनिष्&zwj;ठा भावुकता से। हम दोनों एक-दूसरे को चाहते थे। वह पिता का प्&zwj;यारा था और मैं माता का दुलारा। मैं बड़ा भावुक था। मैं हर बात की बारीकी से छान-बीन करता था, जरा-सी बात से मेरा हृदय टूट जाता था। मेरे इस भाव से उसकी और पिता की जरा भी सहानुभूति न थी, पर माता मेरे हृदय को समझती थी और मेरे भाव से पूरी हमदर्दी रखती थी। इसी कारण अलफ्रेड से झगड़ने पर जब पिता मुझे तीखी निगाह से देखते थे, तब मैं माता के कमरे में आकर उसके पास बैठ जाता था। माँ की उस समय की वह स्&zwj;नेह-भरी दृष्टि मुझे आज भी याद आती है। वह हमेशा सफेद कपड़े पहना करती थीं। मैं जब कभी बाइबिल के &#39;रेवेलेशन&#39; अंश में निर्मल, शुभ्रवस्&zwj;त्रधारी देवताओं का वर्णन पढ़ता हूँ तब मुझे अपनी माता की याद आ जाती है। अनेक विषयों में माता बड़ी पारदर्शिनी थी। संगीत में उनकी बड़ी पहुँच थी। माँ जब आर्गन बाजे पर अपने देवोपम कंठ से गातीं, तब मैं उनकी गोद में सिर रखकर कितना विह्वल हो जाता, कितने स्&zwj;वप्&zwj;न देखता, कितना सुख पाता - इसका वर्णन करने के लिए मेरे पास शब्&zwj;द नहीं हैं।...&quot;</p>
<p>
	&quot;उन दिनों दास-प्रथा का विषय इतने वाद-विवाद का विषय नहीं था। कोई व्&zwj;यक्ति स्&zwj;वप्&zwj;न में भी इसे हानिप्रद नहीं समझता था।&quot;</p>
<p>
	&quot;मेरे पिता जन्&zwj;म से ही जात्&zwj;यभिमानी थे। जान पड़ता है कि इस लोक में जन्&zwj;म होने के पूर्व वे आध्&zwj;यात्मिक जगत की किसी उच्&zwj;च श्रेणी में थे और वहीं से अपनी कुल-मर्यादा और अहंकार को साथ लेकर उतरे थे, नहीं तो दरिद्र और उच्&zwj;च-कुल से रहित व्&zwj;यक्ति के घर में जन्&zwj;म लेकर भी कुल का ऐसा अभिमान होना पूर्वसंस्&zwj;कार के सिवा और क्&zwj;या कहा जा सकता है? मेरे भाई ने पिता की प्रकृति पाई थी।&quot;</p>
<p>
	&quot;तुम जानती हो, जाति-कुलाभिमानियों के हृदय में सार्वभौम प्रेम का स्&zwj;थान नहीं हो सकता। उनकी सहानुभूति समाज की एक निर्दिष्&zwj;ट-सीमा के पार नहीं जा सकती। इंग्&zwj;लैंड में सीमा की यह रेखा एक जगह टिकी हुई है, तो ब्रह्मदेश में दूसरी जगह, अमरीका में तीसरी जगह; पर इन सब देशों के जाति-कुलाभिमानियों की दृष्टि इससे आगे कभी नहीं बढ़ती। इस श्रेणी के लोग केवल अपने बराबरवालों से ही सहानुभूति रखते हैं। वे अपनी श्रेणीवालों के लिए जिन बातों को अत्&zwj;याचार और अन्&zwj;याय में गिनते हैं, उन्&zwj;हीं बातों को दूसरी श्रेणीवालों के लिए कुछ भी नहीं समझते। पिता की दृष्टि में &#39;रंग&#39; सीमा-निदर्शक था। गोरों को वह अपनी श्रेणी का समझते थे और उनके साथ उनका व्&zwj;यवहार भी न्&zwj;याय-संगत और आदर्श था। पर इन बेचारे गुलामों को वह मनुष्&zwj;य नहीं समझते थे - इन्&zwj;हें तो वे मनुष्&zwj;यों और पशुओं के बीच की श्रेणी का जीव मानते थे। मैं समझता हूँ कि अगर कोई उनसे पूछता कि इन गुलामों में आत्&zwj;मा है या नहीं, तो वह बड़े संदेह में पड़कर, &#39;हाँ&#39; में इसका उत्तर देते। मेरे पिता आध्&zwj;यात्मिक आलोचना की कुछ भी परवा नहीं करते थे। धर्म पर भी उनकी वैसी श्रद्धा न थी। वह समझते थे कि कोई ईश्&zwj;वर है तो जरूर, पर वह भी उच्&zwj;चजाति के लोगों का ही रक्षक है।&quot;</p>
<p>
	&quot;मेरे पिता के कपास के खेतों में कम-से-कम पाँच सौ गुलाम काम करते थे। इनके काम की देखरेख के लिए स्&zwj;टव नाम का एक नर-पिशाच रखवाला था। वह गुलामों को दिन-रात सताया करता था। वह व्&zwj;यक्ति माता को और मुझे फूटी-आँख न सुहाता था, पर पिता उसे चाहते और उसका विश्&zwj;वास करते थे, इससे गुलामों को वह खूब सताता और मारता-पीटता था...&quot;</p>
<p>
	&quot;मैं उस समय बच्&zwj;चा ही था, पर उसी समय से मामूली आदमियों पर मेरा बड़ा प्रेम हो गया था। मैं सदा खेत और घर के गुलामों की झोंपड़ियों में जाया करता, उनकी सब तरह की शिकायतें सुनकर आता और माता से कहता। फिर हम दोनों मिलकर उनका दु:ख दूर करने के उपाय साचते थे। हम लोगों की कोशिश से जुल्&zwj;म कुछ कम होने लगे। हम जब कभी गुलामों का दु:ख थोड़ा भी दूर करने में सफल हो जाते, तो हमारे हर्ष की सीमा न रहती। इन सब बातों को देखकर एक दिन स्&zwj;टव ने जाकर मेरे पिता से शिकायत की कि उससे प्रबंध नहीं हो सकेगा, उसका इस्&zwj;तीफा मंजूर कर लिया जाए। मेरी माता पर पिता का बड़ा अनुराग था, पर वह जिस काम को आवश्&zwj;यक समझते थे, उसमें कभी पीछे नहीं हटते थे। सो उन्&zwj;होंने सम्&zwj;मानसूचक पर स्&zwj;पष्&zwj;ट शब्&zwj;दों में मेरी माता से कहा कि घरेलू दास-दासियों पर उनका पूरा अधिकार है, किंतु खेत के गुलामों के संबंध में उनकी कोई बात न मानी जाएगी। वह कहा करते कि मेरी माता ही क्&zwj;या, स्&zwj;वयं ईसा की माता मेरी भी आकर उनके काम में व्&zwj;याघात डालें तो वह ऐसी ही खरी-खरी सुनाएँगे।&quot;</p>
<p>
	&quot;इसके बाद भी माता कभी-कभी पिता से स्&zwj;टव के अत्&zwj;याचारों की बातें कहा करती थी। पिता अवि&zwj;चलित मन से उन बातों को सुन लेते और अंत में कह देते कि क्&zwj;या करें, स्&zwj;टव को नहीं छुड़ा सकते। उसके जैसा काम में होशियार और बुद्धिमान आदमी दूसरा नहीं मिलेगा। स्&zwj;टव इतना ज्&zwj;यादा सख्&zwj;त भी नहीं है। यों कभी-कभी थोड़ी-बहुत सख्&zwj;ती कर लेता है, उसके लिए उसे दोष नहीं दिया जा सकता। बिना शासन के काम बिगड़ जाता है। कहीं की शासन-प्रणाली देख लो, कोई भी निर्दोष नहीं मिलेगा। आदर्श शासन-प्रणाली इस संसार में है ही नहीं। जिनका हृदय मेरी माता की भाँति कोमल और ममतामय है, जिनकी प्रकृति महान है, वे जब चारों ओर अत्&zwj;याचार-अविचार और दु:ख यंत्रणाएँ देखते हैं तथा उन्&zwj;हें दूर नहीं कर सकते, तब उन्&zwj;हें जैसी मानसिक वेदना होती है, इसका हाल अंतर्यामी के सिवा दूसरा नहीं जान सकता। वे जिसे अन्&zwj;याय समझते हैं उसे दूसरा कोई अन्याय नहीं कहता; वे जिसे भीषण निष्&zwj;ठुर समझते हैं, उसे दूसरे दस निष्&zwj;ठुरता नहीं मानते। इसी से लाचार होकर वे चुपचाप अपने मन के दु:ख को मन ही में दबाए बैठे रहते हैं। इस पाप-संताप-कलुषित पृथ्&zwj;वी पर उनका जीवन सदा दु:खों का आधार बना रहता है। मेरी माता ने जब देखा कि वह दु:खी दासों का दु:ख दूर नहीं कर सकतीं तब वह निराश हो गईं। लेकिन हम दोनों भाइयों को भविष्&zwj;य में निष्&zwj;ठुर न होने देने के विचार से अपने विचारों और भावों की शिक्षा देने लगीं। शिक्षा के संबंध में तुम चाहे जो कुछ क्&zwj;यों न कहो, पर मैं समझता हूँ कि जन्&zwj;म से मनुष्&zwj;य की जैसी प्रकृति होती है, वह सहज में नहीं बदलती। अलफ्रेड जन्&zwj;म से ही हुकूमत-पसंद और जात्&zwj;याभिमानी था। उस पर माता के उपदेशों और अनुरोधों का कोई असर न होता था। मानो संस्&zwj;कारवश अलफ्रेड की युक्तियाँ और तर्क दूसरा पक्ष समर्थन करते थे, परंतु मेरे हृदय में माता की कथनी अच्&zwj;छी तरह जमने लगी। उनका जीता-जागता विश्&zwj;वास और उनके हृदय की गाढ़ी भक्ति, उनके प्रत्&zwj;येक उपदेश के साथ-साथ मेरे हृदय में प्रवेश करती थी। वह मुझे समझाया करती थीं कि &#39;मनुष्&zwj;य धनी हो या दरिद्र, उसके धनी या दरिद्र होने से उसकी आत्&zwj;मा का महत्व नष्&zwj;ट नहीं हो जाता। एक दिन आकाश में तारे दिखाकर मुझे कहने लगीं, &#39;बेटा अगस्टिन! आकाश में जो लाखों तारे दिखाई दे रहे हैं, किसी समय इनका नाम-निशान मिट जाए ऐसा हो सकता है; सारा संसार भी नष्&zwj;ट हो सकता है, और सूर्य का पूर्व से पश्चिम में उदय हो सकता है; पर एक आत्&zwj;मा का चाहे वह कितना ही दीन और दरिद्र क्&zwj;यों न हो, नाश नहीं हो सकता। धनी, निर्धन, पंडित, मूर्ख, सब अमर रहेंगे और मंगलमय ईश्&zwj;वर की गोद में सदा सुख-शांति पाएँगे। प्रत्&zwj;येक दीन-दरिद्री के लिए उसकी भुजाएँ सदा फैली रहती हैं।&#39;&hellip;</p>
<p>
	&quot;माता के कमरे में बहुत-सी तस्वीरें थीं। उनमें एक वह तस्वीर थी, जिसमें ईसा मसीह का अंधे को आँखें देने का दृश्&zwj;य दिखाया गया था। उस तस्वीर को दिखाकर माता कहा करतीं, &#39;देखो अगस्टिन, परम धार्मिक यीशु की दीन पर कितनी दया है। वह अपने हाथों से बेचारे अंधे की सेवा-शुश्रूषा कर रहे हैं। अंधे को आराम पहुँचाने का प्रयत्&zwj;न कर रहे हैं।&#39; यदि मुझे अधिक दिन तक ऐसी स्&zwj;नेहमयी दयालु जननी की छत्रछाया का सौभाग्&zwj;य रहता तो मैं अवश्&zwj;य उच्&zwj;च कोटि का मनुष्&zwj;य होता। यदि जवानी तक भी मुझे माता का साथ मिला होता तो मेरा जीवन ऐसा सुगठित हो जाता कि फिर मैं इन दास-दासियों के उद्धार के लिए अपने प्राणों की मोह-माया तज सकता था। देश-सुधार का व्रत ले सकता था। पर मेरा दुर्भाग्&zwj;य कि मुझे तेरह वर्ष की अवस्&zwj;था में ही उत्तर की ओर जाना पड़ा और जननी का साथ छोड़ना पड़ा। यही कारण है कि मैं जैसा चाहता था, वैसा जीवन प्राप्&zwj;त नहीं कर सका।&quot;</p>
<p>
	सेंटक्&zwj;लेयर सिर पर हाथ रखकर जरा देर तक चुप रहा। वह फिर कहने लगा - &quot;इस संसार के कामें में क्&zwj;या कहीं सत्&zwj;य धर्म-भाव, न्&zwj;यायसंगत आचरण और नि:स्&zwj;वार्थ प्रेम दिखाई पड़ता है? मैंने लड़कपन में भूगोल में पढ़ा था कि सब जगह की जलवायु भिन्&zwj;न-भिन्&zwj;न प्रकार की होती है, इसी से भिन्&zwj;न-भिन्&zwj;न स्&zwj;थानों में भिन्&zwj;न-भिन्&zwj;न प्रकार के पेड़-पौधे होते हैं। यही हाल मनुष्&zwj;य-समाज के आचरण और मतामत का है। जिस देश का जैसा आचार-व्&zwj;यवहार होता है वहाँ के लोगों का, सामाजिक दशा के अनुसार, वैसा ही चरित्र बन जाता है। हमारे देश में दास-प्रथा प्रचलित है, इसी से यहाँ के लोग इस दास-प्रथा में कोई बुराई नहीं समझते। पर इंग्&zwj;लैंडवालों के कानों में जब इस प्रथा की कठोरता की भनक पहुँचती है तब उनकी छाती दहल जाती है। इस संसार में क्&zwj;या शिक्षित और क्&zwj;या गँवार, अधिकतर लोग ऐसे ही होते हैं कि जिनका निज का कोई स्&zwj;वतंत्र मत नहीं होता। वे प्रवाह के साथ बहते हैं। वे अवस्&zwj;था के दास होते हैं। देश में प्रचलित अवस्&zwj;था उन्&zwj;हें जिस ओर ले जाती है उसी ओर आँख-कान बंद करके बहे चले जाते हैं&hellip;।&quot;</p>
<p>
	&quot;किसी विषय की भलाई-बुराई की स्&zwj;वाधीनतापूर्वक परख करने की शक्ति उनमें नहीं होती। तुम्&zwj;हारे पिता उत्तर की दास-प्रथा के विरोधी संप्रदाय के साथ रहते थे, इससे दासत्&zwj;व-प्रथा के विरोधी हो गए थे; और मेरे पिता इस दास-प्रथा के चलनेवाले देश में रहते थे, इससे इस प्रथा के पक्षपाती थे। पर इस देश और संग-भेद से उत्&zwj;पन्&zwj;न हुई भिन्&zwj;नता के सिवा उनमें और किसी प्रकार की भिन्&zwj;नता नहीं थी। और बातों में उनकी प्रकृति में पूरी समता थी। दोनों में ही अपनी जाति का अभिमान था और शासन को पसंद करते थे।&quot;</p>
<p>
	मिस अफिलिया सेंटक्&zwj;लेयर की इस बात का प्रतिवाद करने जा रही थी, पर सेंटक्&zwj;लेयर ने उसे रोककर कहा - &quot;तुम जो कहना चाहती हो, उसे मैं जानता हूँ। मैं यह नहीं कहता कि वे बिल्&zwj;कुल एक से-ही थे। मैं मुक्&zwj;त कंठ से स्&zwj;वीकार करता हूँ कि तुम्&zwj;हारे और मेरे पिता के कामों में भिन्&zwj;नता थी, पर इसमें कोई संदेह नहीं कि स्&zwj;वभाव दोनों का एक ही-सा था। इस संसार में दो तरह के आदमी होते हैं। एक तो जो वृथाभिमान में फूलकर लोगों के साथ बात तक नहीं करते, मनुष्&zwj;यों को मनुष्&zwj;य नहीं गिनते; अपने को सबसे बड़ा और दूसरों को अपने से छोटा समझते हैं। और दूसरे वे जो इन सब दुर्गुणों के रहते हुए भी लोगों के सामने यह साबित करने की फिक्र में लगे रहते हैं कि उनमें अहंकार की छूत भी नहीं है। इसी लिए वे छोटे-बड़े सबका ऊपर से आदर-सत्&zwj;कार करते हैं, खुले दिल से आत्&zwj;माभिमानियों की निंदा करते हैं, वे भी वैसे ही कुलाभिमानी हैं जैसे पहली श्रेणी वाले। एक खुल्&zwj;लमखुल्&zwj;ला दूसरों से घृणा करके अपने हार्दिक अभिमान को तृप्&zwj;त कर लेते हैं और दूसरी श्रेणीवाले वैसा अवसर न पाने के कारण अपने अभिमान को तृप्&zwj;त करने के लिए दूसरे उपाय की शरण लेते हैं। इन दो श्रेणियों के मनुष्&zwj;यों में जितना भेद है, उतना ही भेद तुम्&zwj;हारे और मेरे पिता के आचरणों में भी था। तुम्&zwj;हारे पिता जाति के अभिमान से घृणा दिखाकर हृदय के महत्&zwj;व का परिचय देते थे और मेरे पिता हजारों मनुष्&zwj;यों के मस्&zwj;तक पर पैर रखकर अपनी श्रेष्&zwj;ठता साबित करते थे। दोनों अगर लुसियाना के जमींदार होते तो बिल्&zwj;कुल ही एक प्रकृति के होते, इसमें कोई संदेह नहीं।&quot;</p>
<p>
	अफिलिया ने कहा - &quot;अगस्टिन, तुम कैसे आदमी हो!&quot;</p>
<p>
	अगस्टिन बोला - &quot;मैं पिता या चाचा की निंदा की नीयत से ये बातें नहीं कहता, लेकिन किसी पर मेरी झूठी भक्ति भी नहीं है, विशेषकर मुझे अपने जीवन की घटनाओं के प्रसंग में इन बातों का उल्&zwj;लेख करना पड़ा है। पर अब फिर मैं अपने रामकहानी चलाता हूँ। पिता मरते समय सारी संपत्ति हम दोनों भाइयों के लिए छोड़ गए और उसको आपस में बाँट लेने का भार हमीं लोगों पर रहा। हम दोनों भाइयों ने बड़ी सफाई से आपस में बँटवारा कर लिया। मैं कहूँगा कि आपसवालों के साथ उत्तम व्&zwj;यवहार करने में अल्&zwj;फ्रेड-सरीखा आदमी इस संसार में शायद ही दूसरा होगा। हम दोनों ने खेत का काम उठा लिया। थोड़े ही दिनों में अल्&zwj;फ्रेड खेत के काम में बड़ा पक्&zwj;का अनुभवी और पारदर्शी मनुष्&zwj;य बन गया। पर मैंने दो वर्षों के परिश्रम से समझ लिया कि मुझसे यह काम पार नहीं पड़ेगा, क्&zwj;योंकि कम-से-कम सात सौ कुली हमारे खेतों में काम करते थे। उन्&zwj;हें पीट-पीटकर काम लेना, उनकी देख-रेख के लिए शैतान से बढ़कर देखभाल करनेवाला रखना, इत्&zwj;यादि सैकड़ों तरह के ऐसे काम थे, जिनसे मुझे बड़ी घृणा थी। यह पैशाचिक व्&zwj;यवहार मुझे असह्य हो उठा। मुझे अपनी जननी के वचनों का ध्&zwj;यान आने लगा कि इन काले दीन-दु:खी गुलामों में भी हमारी-जैसी आत्&zwj;मा है, ये भी उसी मिट्टी के बने हैं, जिसके हम। इन्&zwj;हें सताने से उतना ही दु:ख मिलता है, जितना हमें। ये सब बातें सोचकर तथा दास-दासियों की यंत्रणा देखकर मेरा हृदय पिघल जाता था। मैं ईश्&zwj;वर से प्रार्थना किया करता था कि इस पाप-भरे संसार से मुझे शीघ्र उठाकर माता के पास पहुँचा दो। भला ऐसी मानसिक दशा में क्&zwj;या कभी किसी का काम में जी लग सकता है? धीरे-धीरे मेरे दिल में यह खयाल पक्&zwj;का होने लगा कि इन गुलामों का सत्&zwj;यानाश हम लोगों के हाथों से हो रहा है। ईश्&zwj;वर ने इन्&zwj;हें मनुष्&zwj;य बनाया है, पर हमने इन्&zwj;हें पशुओं से बदतर बना डाला है। वास्&zwj;तव में ऐसी पराधीन अवस्&zwj;था में रहकर मनुष्&zwj;य क्&zwj;या मनुष्&zwj;यत्&zwj;व को पहुँच सकता है? मनुष्&zwj;य की स्&zwj;वाधीन इच्&zwj;छा में बाधा पड़ते ही वह मनुष्&zwj;यत्&zwj;व-विहीन हो जाता है। यह सब सोचते-सोचते मैंने खेत का काम छोड़ने का संकल्&zwj;प कर लिया।&quot;</p>
<p>
	अफिलिया ने कहा - &quot;अगस्टिन, मेरा सदा से यह विश्&zwj;वास था कि तुम सब लोग दास-प्रथा को बाइबिल से सिद्ध सचाई मानते हो। और तुम लोगों की दृष्टि में दास-प्रथा ईश्&zwj;वरीय विधान है।&quot;</p>
<p>
	अगस्टिन बोला - &quot;हम लोगों का अभी यहाँ तक पतन नहीं हुआ है। अल्&zwj;फ्रेड इतना सख्&zwj;त आदमी है कि बाध्&zwj;य होने पर दासों की जान लेने में संकोच नहीं करता। दासों को किसी प्रकार के मानुषिक अधिकार हैं - इस बात तक को वह स्&zwj;वीकार नहीं करता, किंतु इस दास-प्रथा को तो वह भी बाइबिल-अनुमोदित या ईश्&zwj;वर-सम्&zwj;मत विधान नहीं समझता। इस विषय में उसका यह मत है कि जब तक एक श्रेणी के मनुष्&zwj;य आत्&zwj;मविहीन होकर पशुओं की भाँति काम न करें, तब तक मनुष्&zwj;य-समाज की उन्&zwj;नति नहीं होती, संसार की सभ्&zwj;यता आगे नहीं बढ़ती। उसका कथन है कि मनुष्&zwj;य-समाज के अधिकार उन्&zwj;नत बनाने के लिए बलवान और बुद्धिमानों का निर्बल मूर्खों पर प्रभुत्&zwj;व रहना आवश्&zwj;यक है, अपने इस मत के समर्थन में वह कह सकता है कि दास-प्रथा कहाँ नहीं, सारे विश्&zwj;व में तो छाई हुई है। अमरीका के जमींदार अपने गुलामों से जैसा सख्&zwj;त बर्ताव करते हैं, इंग्&zwj;लैंड के बड़े आदमी और महाजन लोग दूसरी तरह से अपने देश के मजदूरों से ठीक वैसा ही व्&zwj;यवहार करते हैं कि मानव-समाज की व्&zwj;यवस्&zwj;था को ध्&zwj;यान से देखने पर पता चलता है कि जब तक एक श्रेणी के लोगों का दासत्&zwj;व न करें तब तक किसी प्रकार सामाजिक-उन्&zwj;नति और सभ्&zwj;यता का विकास संभव नहीं है। उसके मतानुसार संसार की समता-वृद्धि के लिए निर्बल और मूर्खों को सदा बलवान और बुद्धिमानों के अधीन रहना पड़ेगा; आजन्&zwj;म उन्&zwj;हें पशुवत्-कार्य करना पड़ेगा और बलवान तथा बुद्धिमानों के आराम के लिए अपने शरीर को कष्&zwj;ट देना पड़ेगा। पर मैं अल्&zwj;फ्रेड की इन युक्तियों में सार नहीं देखता। स्&zwj;वार्थी मनुष्&zwj;य ही अपने मन को समझाने के लिए ऐसी युक्तियों का सहारा लेते हैं।&quot;</p>
<p>
	अफिलिया बोली - &quot;भला इंग्&zwj;लैंड के मजदूरों के साथ तुम्&zwj;हारे यहाँ के गुलामों की तुलना कैसे हो सकती है? तुम्&zwj;हारे यहाँ की तरह न वे बेचे ही जाते हैं, न उनका सौदा ही किया जाता है, और न वे अपने कुटुंब से अलग ही किए जाते हैं। उन्&zwj;हें दोष भी नहीं लगाए जाते।&quot;</p>
<p>
	अगस्टिन ने कहा - &quot;बहन, हम कोड़ों की मार से गुलामों को मारते हैं, पर इंग्&zwj;लैंडवाले क्&zwj;या करते हैं कि मजदूरों का सारा धन चूसकर उन्&zwj;हें भूखों मारते हैं। हम लोग गुलामों के बाल-बच्&zwj;चों को उनके माता-पिता से अलगकर बेचते हैं; पर इंग्&zwj;लैंड के मजदूरों के बाल-बच्&zwj;चे बिना भोजन के भूखों मरते हैं। इसमें कौन बुरा और अच्&zwj;छा है, यह नहीं कहा जा सकता।&quot;</p>
<p>
	अफिलिया ने कहा - &quot;पर तुम्&zwj;हारी इस युक्ति से दास-प्रथा का पाप दूर नहीं होता। दूसरी जगह कोई बुराई होती हो, तो क्&zwj;या उसका उल्&zwj;लेख करके तुम अपने यहाँ के अत्&zwj;याचार का समर्थन कर सकते हो?&quot;</p>
<p>
	अगस्टिन बोला - &quot;मैंने दास-प्रथा के समर्थन के अभिप्राय से इस विश्&zwj;वव्&zwj;यापी अत्&zwj;याचार का उल्&zwj;लेख नहीं किया। मैंने तो उन्&zwj;हीं युक्तियों को दोहराया है, जिनके बल पर अल्&zwj;फ्रेड दास-प्रथा का समर्थन करता है। मुझे इसमें तनिक भी संदेह नहीं है कि हमारे यहाँ की गुलामी की चाल हद से ज्&zwj;यादा घृणित है। यह भी सही है कि अन्&zwj;य देशों में निम्&zwj;न श्रेणी के मनुष्&zwj;यों पर जो अत्&zwj;याचार होते हैं, उनसे हजार गुना भारी अत्&zwj;याचार और उत्&zwj;पीड़न हमारे यहाँ के गुलामों को सहना पड़ता है। हमारे देश के गोरे इन कालों को निरा पशु समझते हैं। क्रीत-दासियों के गर्भ से संतान पैदा करके उन्&zwj;हें भेड़-बकरियों की भाँति बेचते हैं। ऐसा हृदय कँपानेवाला व्&zwj;यापार और कहीं नहीं दिखाई पड़ता। और देशों में निर्बल को सताने के लिए छल-बल की दरकार होती है, पर यहाँ कोई जरूरत नहीं। जैसे जी चाहे, निर्बल को सताया जा सकता है, उनके प्राण तक लेने में कोई कानून किसी तरह की बाधा नहीं डालता।&quot;</p>
<p>
	अफिलिया ने कहा - &quot;आज मैंने दास-प्रथा के संबंध में तुमसे बहुत-सी नई बातें सुनीं। मैंने इस विषय में कभी इतना नहीं सोचा था।&quot;</p>
<p>
	अगस्टिन बोला - &quot;मैंने इंग्&zwj;लैंड के अनेक स्&zwj;थानों की सैर करके वहाँ की निचली श्रेणी के लोगों की अवस्&zwj;था का खूब अनुभव किया है। उनकी दुर्दशा देखकर हृदय पिघल जाता है। अल्&zwj;फ्रेड सदैव बड़े अहंकार से कहा करता है कि उसके गुलाम इंग्&zwj;लैंड के मजदूरों से अधिक सुखी हैं। वह सचमुच अपने दास-दासियों को खाने-पहनने का कष्&zwj;ट नहीं देता। यों उसकी प्रकृति बहुत कठोर भी नहीं है। कोई उसका कहा नहीं मानता, तभी वह आग-बबूला होकर उसकी जान तक लेने में नहीं हिचकता। उसके कहे पर चलने से वह किसी को कभी नहीं पीटता। जब हम दोनों भाई साथ-साथ खेत का काम करते थे तब मैंने अल्&zwj;फ्रेड से बड़ा अनुरोध किया कि इन दास-दासियों की शिक्षा के लिए एक पादरी रख दो। अल्&zwj;फ्रेड का खयाल था कि कुत्ते-बिल्लियों के लिए पादरी रखने से जो नतीजा होता है, वही इन गुलामों के लिए पादरी रखने से होगा। फिर भी उसने मेरी प्रसन्&zwj;नता की खातिर गुलामों की शिक्षा के वास्&zwj;ते एक पादरी रख दिया। हर रविवार को पादरी साहब आकर उन्&zwj;हें धर्म-शिक्षा दिया करते थे, लेकिन गुलामी में पड़े-पड़े इन गुलामों की आत्&zwj;माएँ जड़ हो गई हैं। अच्&zwj;छे-अच्&zwj;छे उपदेश और शिक्षा का इनके जड़ हृदय पर किसी प्रकार का प्रभाव नहीं पड़ता। बहन, तुम मुझे इन गुलामों को शिक्षा देने के संबंध में अक्&zwj;सर कहा करती हो। लेकिन मैं तुमसे कहता हूँ कि जब तक इन्&zwj;हें गुलामी की जंजीर मुक्&zwj;त करके स्&zwj;वाधीनता नहीं दी जाएगी, तब तक इन्&zwj;हें शिक्षा देने का कोई नतीजा न होगा। इनमें कुछ धर्म जीवित जरूर दीखता है, पर उस धर्म-भाव में किसी प्रकार की वीरता व निर्भीकता का भाव नहीं है। यह भयभीत प्रकृति से उत्&zwj;पन्&zwj;न धर्म है।&quot;</p>
<p>
	अफिलिया बोली - &quot;हाँ, तुमने खेती के काम से कब संबंध छोड़ा, सो तो बताया ही नहीं।&quot;</p>
<p>
	अगस्टिन ने कहा - &quot;हाँ, दो बरस तक मैंने अल्&zwj;फ्रेड के साथ खेत का काम किया। पर इतने दिनों के अनुभव से ही मुझे मालूम हो गया कि मेरे लिए यह काम बड़ा मुश्किल है और अल्&zwj;फ्रेड ने भी जान लिया कि मुझसे कोई काम नहीं होता। मेरे संतोष के लिए वह कुलियों को नाना प्रकार की सुविधाएँ भी देने लगा, पर मेरा मन किसी तरह राजी न हुआ। मुख्&zwj;य बात यह थी कि मैं कुलियों के साथ जैसा बर्ताव करने को कहता था, वैसा करने से काम में पूरी हानि होने की संभावना थी। मैं कुलियों से पशुओं की भाँति काम लेना बिल्&zwj;कुल नहीं चाहता था। मनुष्&zwj;य को पशु बनाकर धन बटोरने की फिक्र करना मुझे अत्&zwj;यंत घृणित मालूम होने लगा। मैं स्&zwj;वयं बड़ा आलसी हूँ, इससे स्&zwj;वभावत: मुझे आलसी कुलियों पर भी तरस आ जाता था। आलस्&zwj;य करने पर भी मैं उन्&zwj;हें कभी मारने नहीं देना चाहता था। ऐसी दशा में मैंने सोचा तो यही उचित जान पड़ा कि मुझसे कुछ होना-जाना तो है नहीं, मेरे द्वारा अल्&zwj;फ्रेड के काम में उल्&zwj;टे और अड़चन पड़ती है, इससे उस काम को मैंने बिल्&zwj;कुल छोड़ दिया। अल्&zwj;फ्रेड ने सब खेत ले लिए और मैंने मकान और नकद संपत्ति ले ली।&quot;</p>
<p>
	अफिलिया बोली - &quot;इसके बाद फिर अपने दासों को तुमने क्&zwj;यों नहीं छोड़ दिया?&quot;</p>
<p>
	अगस्टिन ने कहा - &quot;मेरा दिल इतना ऊँचा नहीं था। मैंने सोचा कि इन्&zwj;हें रुपए कमाने की कल न बनाना ही काफी है, घर रखकर इनका भरण-पोषण करने से कोई दोष न होगा, खासकर इनमें से बहुतेरे हमारे पुराने नौकर हैं। मैं उन्&zwj;हें बहुत चाहता था, और वे भी मुझे बहुत चाहते थे। जिन नए लोगों को तुम देखती हो, ये सब उन्&zwj;हीं पुराने गुलामों के वंशज हैं। ये हमारे घर से किसी तरह हटना नहीं चाहते। ये यहीं पैदा हुए, यहीं बड़े हुए, इससे मुझसे इनकी बड़ी ममता हो गई है। बहन, मेरे जीवन में भी कोई समय था जब मैं बड़े-बड़े खयाली पुलाव बनाता था। मैं सोचा करता था कि इस संसार में मैं कुछ-न-कुछ करूँगा जरूर। यों ही निकम्&zwj;मा जीवन नहीं बिताऊँगा। देश-सुधारक बनकर जन्&zwj;म-भूमि से दास-प्रथा का कलंक दूर करने की मेरी बड़ी इच्&zwj;छा थी, पर कोई भी इच्&zwj;छा पूरी न हुई। जान पड़ता है, युवावस्&zwj;था में सबके मन में ऐसी ही तरंगे उठा करती हैं। पर जब संसार की बेड़ी पाँव में पड़ जाती हैं तो जवानी के सब मंसूबे जहाँ-के-तहाँ रह जाते हैं।&quot;</p>
<p>
	अफिलिया ने पूछा - &quot;तुमने अपने जीवन के इस महान उद्देश्&zwj;य को छोड़ क्&zwj;यों दिया? अभी क्&zwj;या बिगड़ा है। अब से तुम अपने उद्देश्&zwj;य को पूरा करने के लिए यत्&zwj;न कर सकते हो।&quot;</p>
<p>
	अगस्टिन बोला - &quot;युवा-अवस्&zwj;था के आरंभ में ही मेरी आशा-लता पर पाला पड़ गया। मैं जैसे जीवन की आशा करता था, उसे प्राप्&zwj;त नहीं कर सका। इसी से किसी काम में मेरा उत्&zwj;साह नहीं रह गया। अब तो घटना-स्रोत के साथ बह रहा हूँ। पूर्णरूप से अवस्&zwj;था का दास बन गया हूँ। संसार की वर्तमान अवस्&zwj;थाओं और घटनाओं के पीछे खिंचा चला जा रहा हूँ। सच तो यह है कि अल्&zwj;फ्रेड मुझसे सौगुना मजे में है। वह अर्थ-संग्रह को ही जीवन का एकमात्र उद्देश्&zwj;य समझता है और अपने उसी विश्&zwj;वास के अनुसार काम भी कर रहा है। पर मेरा जीवन व्&zwj;यर्थ ही जा रहा है। वही मसल हुई कि &#39;धोबी का कुत्ता न घर का न घाट का&#39;।&quot;</p>
<p>
	अफिलिया ने कहा - &quot;भैया, यों लक्ष्&zwj;यहीन जीवन बिताकर क्&zwj;या तुम शांति प्राप्&zwj;त कर सकते हो?&quot;</p>
<p>
	&quot;शांति! कहाँ है शांति? अपने इस पाप-भरे जीवन में मुझे स्&zwj;वयं से घृणा है। अपने आचरण और व्&zwj;यवहार से मैं स्&zwj;वयं संतुष्&zwj;ट नहीं हूँ। ईश्&zwj;वर से प्रार्थना करता हूँ कि शीघ्र ही यहाँ से उठाकर जननी से मिला दे। मैं इस दास-प्रथा के संबंध में कभी अपना मत प्रकट नहीं करता, पर आज तुमने बड़े आग्रह से बार-बार पूछा, तब मुझे अपने मन की इतनी बातें तुमसे कहनी पड़ीं। इस देश में ऐसे बहुत से आदमी हैं, जो मेरी ही तरह गुलामी की प्रथा से हृदय से घृणा करते हैं। इस प्रथा के कारण सारे देश का सत्&zwj;यानाश हुआ जा रहा है। तरह-तरह के पाप और व्&zwj;यभिचार हमारे समाज में घुसते जाते हैं। नैतिक वायु दूषित होकर नाना प्रकार के मानसिक रोग उत्&zwj;पन्&zwj;न कर रही है। इस घृणित दास-प्रथा के कारण गुलामों का ही बुरा नहीं हो रहा है, बल्कि जो लोग इन्&zwj;हें अपने घर में रखते हैं, इन पर प्रभुत्&zwj;व करते हैं, उनकी इनसे भी अधिक क्षति हो रही है। मानसिक रोग भी, कई शारीरिक रोगों की भाँति, संक्रामक होते हैं। इन गुलामों की गिरी हुई मानसिक अवस्&zwj;था संक्रामक रोग की भाँति हमारे सभ्&zwj;य समाज का नाश कर रही है। यह निश्चित बात है कि जहाँ कहीं अथवा जिस किसी जाति में किसी एक श्रेणी के लोग बिल्&zwj;कुल गिरी हुई दशा में जीवन बिताते हैं, वहाँ अथवा उस जाति के सब लोगों की अंतरात्&zwj;माएँ उन गिरी हुई दशावाले लोगों की छूत से धीरे-धीरे कलुषित हो जाती हैं। समाज में एक श्रेणी के लोगों की अव&zwj;नति दूसरी श्रेणी के लोगों को भी अवनति की ओर आकर्षित करती है। पर हमारे यहाँ इन गुलामों की गिरी हुई अवस्&zwj;था सभ्&zwj;य लोगों के जीवन को जितना कलुषित करती है, वैसी दशा और कहीं नहीं है। कारण यह है कि हमें दिन-रात इनके साथ रहना पड़ता है, क्&zwj;योंकि इन्&zwj;हें आठ पहर चौंसठ घड़ी घर में ही रखना पड़ता है, पर इंग्&zwj;लैंड में यह बात नहीं। वहाँ गरीब मजदूरों के साथ रईस, जमींदार और महाजनों को रहना नहीं पड़ता। वहाँ काम लिया, दाम लिया और छुट्टी। यहाँ तो ये दिन-रात घर में बने रहते हैं। इसलिए इनके जीवन के बुरे उदाहरण, इनसे मालिकों का कठोर व्&zwj;यवहार हमारे बाल-बच्&zwj;चे दिन-रात देखते रहते हैं। इन बुरे उदाहरणों का प्रभाव उनके जीवन पर पड़े बिना नहीं रह सकता। इससे उनके चरित्र बिगड़ जाते हैं और मन विकृत हो जाते हैं। इवा यदि जन्&zwj;म से ही देव-बाला सरीखी निर्मल प्रकृति की न होती तो अवश्&zwj;य इनके साथ बरबाद हो जाती। हैजे के रोगी के पास रहने से जैसे हैजा होने का डर रहता है, वैसे ही इन्&zwj;हें घर में रखकर सदैव अपना बुरा होने का डर है। हमारे यहाँ के राज-कर्मचारी इन्&zwj;हें शिक्षित नहीं बनाना चाहते। वे कहते हैं कि शिक्षा पाते ही इनकी आँखें खुल जाएँगी और फिर ये तत्&zwj;काल अपनी स्&zwj;वाधीनता के लिए विद्रोही बन खड़े होंगे। पर इन अक्&zwj;ल के अंधों को यह बात नहीं सूझती कि शिक्षा पाने से तो ये स्&zwj;वाधीनता के लिए विद्रोही होंगे और दासता की बेड़ी काटने की चेष्&zwj;टा करेंगे, पर बिना शिक्षा के कौन-सी भलाई हो रही है? भीतर-ही-भीतर उससे भी अधिक नाश हुआ जा रहा है, इसका उन्&zwj;हें ख्&zwj;याल ही नहीं। सचमुच इन कानून बनानेवालों और वकीलों से मनुष्&zwj;य-समाज का जितना नुकसान हो रहा है, उतना और किसी श्रेणी के लोगों से नहीं।&quot;</p>
<p>
	अफिलिया बोली - &quot;गुलामी की इस प्रथा का अंतिम परिणाम क्&zwj;या होगा?&quot;</p>
<p>
	अगस्टिन ने कहा - &quot;पता नहीं। पर एक बात निश्चित है; इनकी आँखें खुल रही हैं और इनकी दृष्टि स्&zwj;वाधीनता की ओर बढ़ रही है। स्&zwj;पष्&zwj;ट दिखाई दे रहा है कि थोड़े ही दिनों में बड़ा भारी सामाजिक विप्&zwj;लव होनेवाला है। संसार के सभी देशों में निम्&zwj;नश्रेणी के लोगों में नवजीवन का संचार दिखाई दे रहा है। मेरी माता कभी-कभी कहा करती थी कि जगत में शीघ्र ही स्&zwj;वर्ग का राज्&zwj;य होगा। उस समय ईसा मुकुट धारण करके इस संसार में राज्&zwj;य करेंगे। तब संसार में दु:ख, कष्&zwj;ट और यंत्रणा का नाम भी न रहेगा। सारे संसार में शांति छा जाएगी। मेरी माता ने जो प्रार्थना मुझे सिखलाई थी, उसमें यह वाक्&zwj;य भी था-&#39;हे पिता! संसार में आपका राज्&zwj;य हो।&#39; कभी-कभी मैं इन बेचारे गुलामों की आहें और उत्तेजित भाव देखकर, सोचता हूँ कि अब शीघ्र ही संसार में वह राज्&zwj;य होनेवाला है। पिछले फ्रांसीसी विप्&zwj;लव की आलोचना करने से सहज ही मालूम हो जाता है कि संसार में बहुत थोड़े ही दिनों में समानाधिकार की दुंदुभि बजनेवाली है।&quot;</p>
<p>
	अफिलिया ने अपना बुनने का काम छोड़कर कहा - &quot;मैं तो कभी-कभी सोचती हूँ कि तुम इसी स्&zwj;वर्ग-राज्&zwj;य में विचरते हो।&quot;</p>
<p>
	अगस्टिन बोला - &quot;हाँ, मेरी बातों से यही जान पड़ेगा, पर कार्य देखकर मालूम होगा कि मैं घोर नरक में पड़ा हुआ हूँ।&quot;</p>
<p>
	ये बातें हो ही रही थीं कि भोजन की घंटी हुई।</p>
<p>
	भोजन के समय मेरी ने प्रू की घटना का उल्&zwj;लेख करके कहा - &quot;दीदी, मैं समझती हूँ कि तुम हम सब लोगों को जंगली जानवर समझती हो।&quot;</p>
<p>
	अफिलिया बोली - &quot;प्रू के साथ जैसा व्&zwj;यवहार हुआ है, उसे मैं अवश्&zwj;य पशु-तुल्&zwj;य व्&zwj;यवहार समझती हूँ। लेकिन मैं तुम सब लोगों को जंगली जानवर नहीं समझती।&quot;</p>
<p>
	मेरी ने कहा - &quot;तुम्&zwj;हें नहीं मालूम कि इस गुलाम-जाति में कोई-कोई ऐसे पाजी होते हैं कि वे किसी तरह वश में नहीं आते। ऐसे पाजियों का मरना ही भला है। मुझे ऐसे लोगों से जरा भी हमदर्दी नहीं होती। मालिक के कहने पर चलें और भले बनने का यत्&zwj;न करें तो इन लोगों को मार खाकर कभी न मरना पड़े।&quot;</p>
<p>
	इवा ने कहा - &quot;माँ, वह बेचारी बड़ी दु:खी थी। अपना दु:ख भूले रहने के लिए शराब पीती थी।&quot;</p>
<p>
	मेरी बोली - &quot;तू रहने दे दु:ख की बातें। दास-दासियों को दुख क्&zwj;या? मैं तो दिन-रात शारीरिक दु:ख में पड़ी रहती हूँ, पर शराब नहीं पीती। मुझसे अधिक दुख उसे क्&zwj;या होगा? पर सच तो यह है कि गुलामों की जाति बड़ी पाजी होती है। कितने तो ऐसे भी होते हैं कि हजार बेंत मारो, तब भी वे सीधे नहीं होते। मुझे याद है कि मेरे पिता के यहाँ एक गुलाम बड़ा ही आलसी था। वह काम से बहाना करके दलदल में रहता था। चोरी करता था, और भी कितने ही बुरे-बुरे काम करता था। उस पर बहुत मार पड़ती, पर उसका चाल-चलन तनिक भी न सुधरा। अंत में एक दिन कोड़ों की मार से उसकी चमड़ी उधड़ गई, फिर भी वह भटकते-भटकते दलदल में चला गया और वहीं मर गया। अब कोई क्&zwj;या करे, पिता तो दासों के साथ बड़ी दया का बर्ताव करते थे।&quot;</p>
<p>
	सेंटक्&zwj;लेयर ने कहा - &quot;मैंने एक बार बदमाश गुलाम को सीधा किया था। कितने ही मालिक और खेतों की देखभाल करनेवाले उससे हार चुके थे।&quot;</p>
<p>
	मेरी बोली - &quot;अच्&zwj;छा, बताओ, तुमने भी इस जन्&zwj;म में कभी कोई ऐसा काम किया था?&quot;</p>
<p>
	सेंटक्&zwj;लेयर ने कहा - &quot;मैंने जिसे वश में किया था वह आदमी बड़ा बलवान था, सूरत-शक्&zwj;ल में दैत्&zwj;स-सा था। बड़ा स्&zwj;वतंत्रता-प्रिय और तेजस्&zwj;वी था। किसी से नहीं दबता था। ठीक अफ्रीकी सिंह-सा था। लोग उसे सीपिओ कहते थे। बहुतों के हाथ के नीचे वह रहा, पर किसी से सीधा न हुआ। अंत में अल्&zwj;फ्रेड ने उसे खरीदा, क्&zwj;योंकि उसने सोचा कि वह उसे दुरुस्&zwj;त कर लेगा। एक दिन सीपिओ खेत के ओवरसियर को लात मारकर जंगल में भाग गया। मैं उसी समय अल्&zwj;फ्रेड से मिलने गया था। यह बात मेरे खेत का साझा छोड़ देने के बाद की है। इस घटना से अल्&zwj;फ्रेड बड़ा क्रुद्ध हो रहा था। मैंने उससे कहा कि उसके निज के दोष से ऐसा हुआ है। मैं उसे सहज ही वश में कर सकता हूँ। और यह तय हुआ कि उसे पकड़कर दुरुस्&zwj;त होने के लिए मुझे सौंप दिया जाएगा। उसे पकड़ने के लिए पाँच-छ: आदमी, शिकारी कुत्ते और बंदूकें लेकर चले। हिरन का शिकार करने में मनुष्&zwj;य जैसे उत्&zwj;साही रहता है, वैसा ही मनुष्&zwj;य का शिकार चालू रहने पर शिकार में भी मनुष्&zwj;य का उत्&zwj;साह हो जाता है। मैं भी थोड़ा उत्&zwj;साही हो गया था, पर मेरा भाव उसे शिकारियों से बचाकर ही वश में करने का था। खैर, हम लोगों के इस दल ने उसका पीछा किया। कुछ देर तक तो वह भागा और उछला, पर थोड़ी ही देर में एक बेंत के झाड़-झंकार में उलझ गया और पकड़ा गया। तब उसने घूंसों से लड़ना आरंभ किया, और मैं तुमसे कहता हूँ कि वह बड़ी ही भयंकरता से लड़ा। उसने केवल घूंसों की मार से तीन कुत्तों को मार गिराया, पर अंत में हम लोगों की गोली की चोट खाकर वह धरती पर, मेरे पैरों के पास, गिर पड़ा। उसका सारा शरीर लहू-लुहान हो गया। उसने आँख उठाकर मेरी ओर देखा। उसकी आँखों में वीरता की ज्&zwj;योति और निराशा का अंधकार, दोनों दिखाई पड़ते थे। मैंने अल्&zwj;फ्रेड के आदमियों को उसे मारने से मना किया और मैं अल्&zwj;फ्रेड से उसे खरीदकर ले आया। यहाँ वह पंद्रह दिन में ही इतना सीधा हो गया कि मेरे लिए जान तक दे सकता था।&quot;</p>
<p>
	मेरी ने कहा - &quot;तुमने उस पर ऐसा कौन-सा जादू कर दिया था?&quot;</p>
<p>
	सेंटक्&zwj;लेयर बोला - &quot;मुझे उसके लिए कुछ अधिक नहीं करना पड़ा। मैं उसे साथ लेकर अपने निजी कमरे में गया और उसके लिए अच्&zwj;छा बिछौना लगा दिया, उसकी मरहम-पट्टीकर दी और अपने हाथों से उसकी सेवा करता रहा। जब वह ठीक हो गया, तब मैंने उसे मुक्ति-पत्र देकर कहा कि जहाँ जी चाहे, वहाँ चला जा।&quot;</p>
<p>
	अफिलिया ने पूछा - &quot;क्&zwj;या वह चला गया?&quot;</p>
<p>
	सेंटक्&zwj;लेयर ने जवाब दिया - &quot;नहीं। उस मूरखराज ने उस कागज के दो टुकड़े करके फेंक दिए और मुझे छोड़कर जाने से इनकार कर दिया। ऐसा सा&zwj;हसी और विश्&zwj;वासी नौकर मुझे फिर कभी नहीं मिला। थोड़े दिनों बाद वह ईसाई हो गया, और बच्&zwj;चों की तरह सीधा हो गया। एक बार हैजे का बड़ा प्रकोप हुआ। मैं भी उसके चक्&zwj;कर में आ गया। उस समय उसने मेरे लिए अपनी जान की बाजी लगा दी, क्&zwj;योंकि मेरे बचने की आशा न देखकर घर के जितने लोग थे सब भाग गए, पर वह निर्भीक होकर जी-जान से मेरी सेवा करता रहा। उसी के यत्&zwj;न और परिश्रम से मैं जीवित बच गया। पर अफसोस, कुछ ही दिनों बाद उसे भी हैजा हो गया और बहुत कोशिश करने पर भी वह मृत्&zwj;यु के पंजे से न बच सका। उसकी मृत्&zwj;यु से मुझे जितना दु:ख हुआ, उतना कभी नहीं हुआ।&quot;</p>
<p>
	सेंटक्&zwj;लेयर जब ये बातें कह रहा था, उस समय इवा धीरे-धीरे उसके पास आकर खड़ी हो गई थी। वह बड़ी उत्&zwj;सुकता से आँखें फाड़कर एकाग्रता से पिता की ओर देख रही थी। सेंटक्&zwj;लेयर की बात समाप्&zwj;त होते ही वह उससे लिपटकर रोने लगी। उसका सारा शरीर काँपने लगा।</p>
<p>
	सेंटक्&zwj;लेयर ने कहा - &quot;इवा, प्&zwj;यारी बच्&zwj;ची, क्&zwj;या हुआ?&quot; और फिर कहा - &quot;तुमको ये बातें नहीं सुननी चाहिए। तुम बहुत ही कमजोर हो।&quot;</p>
<p>
	तब इवा ने आत्&zwj;मसंयम करके कहा - &quot;नहीं बाबा, मैं कमजोर नहीं हूँ; पर ये बातें मेरे हृदय में बहुत चुभती हैं।&quot;</p>
<p>
	सेंटक्&zwj;लेयर बोला - &quot;इवा बेटी, तुम्&zwj;हारे कहने का क्&zwj;या मतलब है?&quot;</p>
<p>
	इवा ने कहा - &quot;बाबा, मैं तुम्&zwj;हें समझा नहीं सकती। मेरे मन में बहुतेरे विचार चक्&zwj;कर लगाया करते हैं। शायद किसी दिन मैं तुमसे कहूँगी।&quot;</p>
<p>
	सेंटक्&zwj;लेयर ने कहा - &quot;बेटी, चाहे जितना सोचती-विचारती रहो, केवल रोकर अपने बाबा का जी मत दुखाना। लो, यह देखो, तुम्&zwj;हारे लिए मैं कैसा सेब लाया हूँ।&quot;</p>
<p>
	पिता के हाथ से सेब लेकर इवा मुस्&zwj;कराई, किंतु उस समय भी उसके होठ काँप रहे थे। सेंटक्&zwj;लेयर उसका हाथ पकड़कर उसे बरामदे में ले गया और तरह-तरह की चीजें दिखाकर उसे बहलाने लगा। कुछ ही क्षणों के बाद दोनों को हँसी सुनाई दी, मानो दोनों खेल रहे हों।</p>
<p>
	बड़ों की बातें कहते-कहते हम अपने मित्र टॉम की बात भूले जा रहे हैं, पर यदि आप हमारे साथ अस्&zwj;तबल की कोठरी में चलें तो टॉम की कुछ खबर पा सकते हैं। टॉम की यह कोठरी बहुत ही साफ-सुथरी है। उसमें एक चारपाई, एक कुर्सी और एक मेज रखी है। उस पर एक बाइबिल और भजनों की एक पुस्&zwj;तक है। टॉम इसी कोठरी में बैठा हुआ किसी गहरी चिंता में डूबा है। सामने एक स्&zwj;लेट है। स्&zwj;त्री, पुत्र और कन्&zwj;या आदि के लिए उसका मन व्&zwj;याकुल हो रहा है। उनका समाचार जानने के लिए उसने इवा से चिट्टी लिखने का एक कागज माँग लिया है और पत्र लिखने के कठिन काम में जुट गया है। पहले के मालिक के लड़के जार्ज से टॉम ने थोड़ा-थोड़ा लिखना सीखा था; लेकिन सब अक्षर अब उसे याद नहीं हैं। जो याद हैं, उनमें भी कोई कहाँ लिखना चाहिए, यही समझ में नहीं आता। टॉम बड़ी कठिनाई से स्&zwj;लेट पर पत्र-रचना कर रहा था, इसी समय चिड़ियों की तरह फुदकती हुई इवा चुपके से आकर उसके पीछे खड़ी हो गई और कंधे पर से झाँककर बोली - &quot;अहा टॉम काका! यह तुम क्&zwj;या तमाशा कर रहे हो?&quot;</p>
<p>
	टॉम ने कहा - &quot;मिस इवा! मैं अपनी बेचारी बुढ़िया पत्&zwj;नी तथा अपने छोटे बच्&zwj;चों को पत्र लिखने की कोशिश कर रहा हूँ, पर मैं देखता हूँ कि यह काम मुझसे होगा नहीं।&quot;</p>
<p>
	इवा ने कहा - &quot;टॉम, मैं तुम्&zwj;हारी सहायता करना चाहती हूँ। मैंने कुछ लिखना सीखा था। पिछले साल मैं सब अक्षर जानती थी, पर जान पड़ता है, अब मैं सब भूल गई हूँ।&quot;</p>
<p>
	इसके बाद दोनों पास बैठकर एक मन से पत्र लिखने में लग गए। दोनों की विद्या की दौड़ बराबर ही है। बड़े परिश्रम और एक-दूसरे से सलाह करने के बाद एक-एक शब्&zwj;द लिखा जाने लगा। अंत में इवा ने उत्&zwj;साह से कहा - &quot;टॉम काका, खूब अच्&zwj;छी चिट्ठी बन गई। तुम्&zwj;हारी पत्&zwj;नी और बच्&zwj;चे इसे पाकर बड़े खुश होंगे। ओह, बड़े दु:ख की बात है कि इन लोगों को छोड़कर तुम्&zwj;हें आना पड़ा। मैं किसी दिन बाबा से कहूँगी कि वह तुम्&zwj;हें उन लोगों के पास लौट जाने दें।&quot;</p>
<p>
	टॉम ने कहा - &quot;मेरी मालकिन ने कहा है कि रुपया जुटते ही वह मुझे फिर खरीद लेंगी। मालिक के बेटे जार्ज ने कहा है कि वह खुद आकर मुझे ले जाएँगे। यह देखो, उन्&zwj;होंने अपनी याद की निशानी के रूप में मुझे यह मुद्रा दी है।&quot;</p>
<p>
	उसने कपड़ों के भीतर से मुद्रा निकालकर दिखलाई।</p>
<p>
	इवा बोली - &quot;हाँ-हाँ, तब वह जरूर आकर तुम्&zwj;हें ले जाएँगे। मुझे बड़ी खुशी होती है।&quot;</p>
<p>
	टॉम ने कहा - &quot;इसी से मैं पत्र लिखकर उन्&zwj;हें अपना पता बता देना चाहता हूँ और अपनी कुशल लिख देना चाहता हूँ। इससे मेरी पत्&zwj;नी लोई को बड़ा संतोष होगा। चलते समय वह मेरे लिए बहुत रोई थी।&quot;</p>
<p>
	इतने में सेंटक्&zwj;लेयर ने दरवाजे से आते हुए आवाज दी - &quot;टॉम!&quot;</p>
<p>
	टॉम और इवा दोनों चौंक पड़े।</p>
<p>
	सेंटक्&zwj;लेयर ने अंदर आकर और स्&zwj;लेट देखकर कहा - &quot;क्&zwj;या हो रहा है यह?&quot;</p>
<p>
	इवा बोली - &quot;यह टॉम की चिट्ठी है। मैं लिखने में इसकी मदद कर रही हूँ। क्&zwj;या यह अच्&zwj;छी बात नहीं हुई?&quot;</p>
<p>
	सेंटक्&zwj;लेयर ने कहा - &quot;मैं तुम्&zwj;हारा साहस भंग नहीं करना चाहता। पर मेरी समझ में अच्&zwj;छा होता कि टॉम मुझसे चिट्ठी लिखवा लेता। मैं घूमकर आऊँगा तो लिख दूँगा।&quot;</p>
<p>
	इवा बोली - &quot;यह जरूर चिट्ठी लिखवाएगा क्&zwj;योंकि उसकी मालकिन ने उसे रुपया भेजकर फिर खरीद लेने का वादा किया है। वह अभी मुझे बता रहा था।&quot;</p>
<p>
	सेंटक्&zwj;लेयर ने मन-ही-मन सोचा कि यह केवल फुसलाने की बात है। जो लोग कुछ दयालु होते हैं, वे दासों को बेचने के समय ऐसी ही बातें कहकर झूठमूठ उसे समझा देते हैं। लेकिन उसने मुँह से कुछ कहा नहीं, केवल टॉम को घोड़ा कस लाने की आज्ञा दी।</p>
<p>
	शाम को लौटकर सेंटक्&zwj;लेयर ने टॉम की चिट्ठी लिखकर डाक में डलवा दी।</p>
<p>
	इधर मिस अफिलिया घर के कामों में लगी रहती थी। दीना से लेकर दास बच्&zwj;चे तक सब कहते थे कि मिस अफिलिया अजब किसम की स्&zwj;त्री है, क्&zwj;योंकि उसके नियमों के कारण सब तंग आ रहे थे।</p>
<p>
	उच्&zwj;च श्रेणी के दास-दासियों अर्थात् एडाल्&zwj;फ, रोजा और जेन की तो राय थी कि वह भली औरत नहीं है, क्&zwj;योंकि उसके हावभाव बड़े आदमियों के-से नहीं हैं। इस पर उन्&zwj;हें बड़ा अचरज होता था कि वह सेंटक्&zwj;लेयर की चचेरी बहन है। मेरी का कहना था कि अफिलिया दीदी जिस तरह दिन-रात काम में जुटी रहती हैं, उसे देखने से ही आदमी को थकावट हो जाती है।</p>
</div></body></html>