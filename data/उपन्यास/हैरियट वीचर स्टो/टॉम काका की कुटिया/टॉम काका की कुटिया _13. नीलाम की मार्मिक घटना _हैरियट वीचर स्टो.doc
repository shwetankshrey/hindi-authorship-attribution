<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	टॉम को साथ लिए हुए हेली चलते-चलते एक नगर के निकट पहुँचा। मार्ग में दोनों ही चुप थे। कोई किसी से कुछ न बोलता था। दोनों अपनी-अपनी धुन में मस्&zwj;त थे। देखिए, इस संसार में लोगों की प्रकृति में कितना निरालापन दिखाई पड़ता है। दोनों एक ही जगह बैठे हुए थे। आँखों के सामने का दृश्&zwj;य भी दोनों के लिए एक ही-सा था, पर विचारों की लहर एक-दूसरे से बिल्&zwj;कुल ही भिन्&zwj;न थी। उनके पृथक्-पृथक् विचारों का नमूना देखिए। हेली सोच रहा था कि खूब लंबा-चौड़ा और ताकतवर मर्द है। इसे दक्षिण के देश में बेचूँगा तो कम-से-कम दो-तीन सौ रुपए नफे के तो जरूर ही मिल जाएँगे। फिर तरंग जो उठी तो सोचने लगा कि दास-व्&zwj;यवसायियों में मुझ जैसे दयालु मनुष्&zwj;य विरले ही निकलेंगे। देखो न, मैंने थोड़ी ही दूर आकर टॉम के हाथ खोल दिए, केवल पैर भर बाँध रखे हैं। फिर संसार का व्&zwj;यवहार सोचकर मन-ही-मन कहने लगा कि मैंने टॉम के साथ इतनी भलमनसी की है, पर वह अकृतज्ञ क्रीत दास है। वह कभी मेरी इस भलमनसी की दाद न देगा।</p>
<p>
	उधर टॉम के विचार देखिए, वे और ही तरह के थे। टॉम सोच रहा था कि मंगलमय परमात्&zwj;मा इस संसार का शासन करता है। इसलिए अपने को उसी पूर्ण ब्रह्म के हाथों में सौंप देना चाहिए। फिर किसी अमंगल का कोई डर न रहेगा। मनुष्&zwj;य ईश्&zwj;वर के उद्देश्&zwj;य को समझने में सर्वथा असमर्थ है। इसी से वह जीवन की किसी-किसी घटना को विपत्ति या दुर्घटना समझ बैठता है। पर जब मनुष्&zwj;य का मोह दूर हो जाता है तब वह समझने लगता है कि ईश्&zwj;वर जो कुछ करता है, सब उसके भले के लिए ही करता है।</p>
<p>
	ऐसे ही भावों के सहारे टॉम अपने उमड़े हुए शोक को रोकता था। टॉम और हेली के ये चिंता-स्रोत अभी समाप्&zwj;त न होने पाए थे कि वे सामने के नगर में आ पहुँचे। वहाँ हेली ने अपनी जेब से एक गजट निकाला और बड़ी तत्&zwj;परता से उसमें छपा हुआ एक विज्ञापन इस प्रकार पढ़ने लगा:</p>
<p align="center">
	नीलाम</p>
<p>
	अदालत की आज्ञानुसार आगामी मंगलवार, 20वीं फरवरी को वाशिंगटन नगर की दीवानी कचहरी के सामने, परलोकवासी ब्रांसन- साहब का ऋण चुकाने के लिए, नीचे लिखे हुए दास-दासी सबसे ऊँची डाक बोलनेवाले के हाथ बेचे जाएँगे:</p>
<p align="center">
	नीलाम की सूची</p>
<p>
	नंबर दास-दासी उम्र</p>
<p>
	1 हागर (दासी) 60 बरस</p>
<p>
	2 जॉन 30 बरस</p>
<p>
	3 बेंजमिन 21 बरस</p>
<p>
	4 सेल 25 बरस</p>
<p>
	5 अलबर्ट 24 बरस</p>
<p>
	20 जनवरी, दस्&zwj;तखत</p>
<p>
	1850 सेमुअल नरिश, टॉमस फ्लिट &quot;मुंशी अदालत&quot;</p>
<p>
	विज्ञापन पढ़कर हेली ने टॉम से कहा - &quot;यहाँ हम कई और दास-दासी खरीदेंगे। इसलिए तुम्&zwj;हें थोड़ी देर को जेलखाने में रखकर हम कचहरी जाते हैं।&quot;</p>
<p>
	यह कहकर वह टॉम को जेल में रखकर खुद नीलाम-घर की ओर चला गया।</p>
<p>
	दोपहर हो चली है। कचहरी में लोगों की भीड़ जमा हो रही है। वहाँ से थोड़ी ही दूर, बिना छत का, लोहे की छड़ों से घिरा हुआ माल-गोदाम-सरीखा एक घर था। पैरों की धूल से वह घर भरा हुआ था। इस घर के एक कोने में कई काले दास-दासी बैठे बात कर रहे थे। इनमें हागर नाम की जो दासी थी, उसकी उम्र अस्&zwj;सी से ऊपर जान पड़ती थी। पर असल में वह 60 से अधिक की न थी। दिन-रात की बेहिसाब मेहनत और भाँति-भाँति के कष्&zwj;टों तथा भूख के दु:ख से वह ऐसी जीर्ण हो गई थी। चलने में लकवे के रोगी की भाँति उसका सारा शरीर काँपता था। उस हतभागिनी की बगल में एक 14 बरस का लड़का बैठा हुआ था। हागर के और सब लड़के-लड़कियों को उसके मालिक ने पहले ही जहाँ-तहाँ बेच डाला था। कम से कम 10-12 संतानों में केवल यही लड़का आज तक इसके साथ है। हागर बालक के गले में बाँह डाले बैठी थी। जब कोई खरीदार बालक के शरीर की जाँच करने आता, तब वह बुढ़िया चौंक जाती और कहती - &quot;हम दोनों एकसाथ ही बेचे जाएँगे।&quot; इतना कहकर बालक को और भी जोर से जकड़ लेती थी। वहीं तीस वर्ष का एक और दास बैठा था। वह बोला - &quot;हागर मौसी, तुम क्&zwj;यों डरती हो? मुंशीजी तो कह चुके हैं कि वह तुम्&zwj;हें और अलबर्ट को एक ही साथ बेचने का यत्&zwj;न करेंगे।&quot;</p>
<p>
	इसी समय हेली वहाँ आया। वह एक-एक दास के शरीर की जाँच करके देखने लगा। उसने हर एक के मुँह में अँगुली डालकर पहले दाँत गिने, फिर खड़ा करके शरीर की लंबाई नापी। वह शरीर को जगह-जगह से टटोल कर देखने लगा। अंत में देखते-दिखाते हागर के पास पहुँचा और उसके चौदह वर्ष के पुत्र अलबर्ट की जाँच करने के लिए झटके से उसका हाथ खींचकर उठाया। यह देखकर वृद्ध माता बोली - &quot;साहब, हम दोनों साथ ही बेचे जाएँगे, मैं अभी खूब काम-काज करने लायक हूँ।&quot;</p>
<p>
	हेली ने हँसकर पूछा - &quot;तुम तंबाकू के खेतों या चाय के बगीचों में काम कर सकोगी?&quot;</p>
<p>
	बुढ़िया ने कहा - &quot;हाँ-हाँ, खूब कर सकूँगी।&quot;</p>
<p>
	हेली ने हँसते हुए एक दूसरे खरीदार के निकट जाकर कहा - &quot;हम इस छोटे छोकरे को लेना चाहते हैं। लड़का खूब मजबूत है।&quot;</p>
<p>
	इस पर उस दूसरे खरीदार ने कहा - &quot;मैंने सुना है कि बुढ़िया और लड़का दोनों साथ ही बेचे जाएँगे।&quot;</p>
<p>
	तब हेली बोला - &quot;बुढ़िया की कीमत तो कोई एक पैसा भी नहीं देगा, हवा से इसकी कमर टेढ़ी हो गई है। एक आँख की कानी अलग है। ऐसी मरी हत्&zwj;या को लेकर कौन अपनी पूँजी नष्&zwj;ट करेगा। हमें तो कोई मुफ्त में दे तो भी नहीं लें। अगर बालक और बुढ़िया साथ बिकें तो बालक के दाम भी घट जाएँगे।&quot;</p>
<p>
	हेली की बातें समाप्&zwj;त न होने पाई थीं कि नीलाम का घंटा बजा। अदालत के मुंशी सेमुअल नरिश और टॉमस फ्लिट नाक पर चश्&zwj;मा चढ़ाए नीलाम-घर में आए। नीलामवालों ने डाक की हाँक लगाई। वृद्ध हागर ने अलबर्ट से कहा - &quot;बेटा, मुझे पकड़कर बैठ जा, जिससे हम दोनों एक ही हाँक में बिक जाएँ।&quot; बालक ने आँखों में आँसू भरकर कहा - &quot;माँ तू नाहक यों क्&zwj;यों कह रही है? हम लोग एक साथ नहीं बेचे जाएँगे।&quot;</p>
<p>
	हागर बोली - &quot;जरूर बेचे जाएँगे, जरूर! तू मुझे पकड़कर बैठ जा।&quot;</p>
<p>
	कुछ देर बाद जब कई नीलाम हो चुके, तब उस बालक को हाथ पकड़कर खड़ा किया। यह देखकर बुढ़िया चिल्&zwj;लाकर बोली - &quot;दोनों को एक साथ बेचो। हम दोनों को एक साथ नीलाम करो!&quot;</p>
<p>
	पर नीलामवालों ने धक्&zwj;का देकर उस बेचारी बुढ़िया को दूर धकेल दिया। बालक की बोली आरंभ हुई। एक-दो-तीन के बाद अंत में हेली ने बालक को खरीदा। तब बालक की माता ने हेली के पास आकर कहा - &quot;साहब, मुझे भी आप ही खरीद लीजिए। बालक से अलग होने पर मेरी जान नहीं बचेगी।&quot;</p>
<p>
	हेली बोला - &quot;तुम्&zwj;हें खरीदा जाए चाहे न खरीदा जाए, मरोगी तुम जल्&zwj;दी ही। तुम्&zwj;हारे मरने में अब बहुत दिन नहीं हैं।&quot;</p>
<p>
	इसके बाद बुढ़िया की बोली आरंभ हुई। एक आदमी ने बहुत थोड़े दामों में उसे खरीद लिया, पर बुढ़िया ने बड़ा रोना मचाया। &#39;हाय-हाय&#39;कर कहने लगी - &quot;मेरे एक बच्&zwj;चे को भी मेरे संग नहीं छोड़ा! मालिक ने मरते समय कह दिया था कि इस बच्&zwj;चे को वह मेरी गोद से अलग नहीं करेंगे। पर हाय, लोगों ने उसे भी न छोड़ा- मुझसे छीन लिया!&quot;</p>
<p>
	उनमें एक बूढ़ा गुलाम था। उसने कहा - &quot;हागर मौसी, ईश्&zwj;वर की मर्जी ऐसी ही समझकर तुम संतोष करो। अब रोने-धोने से क्&zwj;या होगा! हम लोगों के लिए और कोई चारा नहीं है।&quot;</p>
<p>
	पर हागर को शांति कहाँ? वह और अधिक रोने लगी, बोली - &quot;बताओ, ईश्&zwj;वर कहाँ है? एक बार उसे देखूँ तो सही। एक-एक करके तेरह लड़के मेरी गोद से छिन गए, पर ईश्&zwj;वर ने इसका कुछ भी विचार न किया!&quot;</p>
<p>
	तब बालक अलबर्ट कातर होकर कहने लगा - &quot;माँ, रोओ मत, अपने मालिक के साथ चली जाओ। यह लोग कहते हैं कि तुम्&zwj;हें खरीदनेवाला भला आदमी है।&quot; किंतु उस शोक-संतप्&zwj;त माता के मन को इतने से कब ढाढ़स होता। उसने फिर दौड़कर बालक को पकड़ लिया। पागल की भाँति चिल्&zwj;लाकर कहने लगी - &quot;यही मेरा आखिरी लड़का है। मेरा सबसे छोटा बच्&zwj;चा है। इसे छोड़कर मैं कहीं नहीं जाऊँगी।&quot; बड़ी मुश्किल से हेली ने उसके हाथ से बालक को छीनकर अपना रास्&zwj;ता लिया। इधर वह स्त्री अचेत होकर पड़ गई।</p>
<p>
	इन नीलाम में हेली ने उस बालक के सिवा और भी चार गुलामों को खरीदा था। उन्&zwj;हें साथ लेकर वह जेल में आया। और वहाँ से टॉम को लेकर सबको नदी की ओर ले गया। फिर दक्षिण देश की ओर जाने के लिए हेली अपने दासों सहित एक स्&zwj;टीमर पर सवार हुआ।</p>
<p>
	जहाज के ऊपरी हिस्&zwj;से में दस-बारह सजे-सजाए कमरे थे। इन कमरों को धनाढ्य यात्रियों ने किराए पर ले रखा था। हंसी-ठट्ठे और दिल्&zwj;लगी-मजाक से ये कमरे गूँज रहे थे। एक कमरे में हँसी के फुहारे-से छूट रहे थे। जान पड़ता था, मानो इस कमरे में किसी नए दुलहे-दुलहिन का दखल है। दूसरे कमरे में संतान-वत्&zwj;सला माता अपने बच्&zwj;चे का मुख चूम-चूमकर आनंद-मग्&zwj;न हो रही थी। किसी-किसी कमरे में शूपर्नखा की बहनें अंग्रेज कुल-कामिनियाँ कई अन्&zwj;य यात्रियों को अपने से अच्&zwj;छे कमरों में बैठा देखकर अपने स्वामीयों से लड़-भिड़ रही थीं, अपने भाग्&zwj;य को कोसती थीं और कार्य-कारण भाव की कड़ी मिलाकर समालोचना करते हुए अंत में अपने इस दुर्भाग्&zwj;य की जड़ अपने वर्तमान स्&zwj;वामी को ही ठहराती थीं।</p>
<p>
	पर इस प्रकार के सजे हुए कमरों और इस आनंद-बहार को देखकर मन केवल क्षण भर के लिए आनंदित हो सकता है। यह बाहरी ठाठ-बाट, यह बनाव-ठनाव और कारीगरी के दृश्&zwj;य मनुष्&zwj;य के हृदय में कोई जीती-जागती कविता की तस्&zwj;वीर नहीं खींच सकते।</p>
<p>
	पाठक, हमारे साथ आइए, हम आपको एक बार जहाज के गोदाम का दृश्&zwj;य दिखाएँ। जरा लोहे की जंजीर से जकड़े हुए और अपनी प्&zwj;यारी पत्&zwj;नी तथा बाल-बच्&zwj;चों से जन्&zwj;म भर के लिए बिछुड़े हुए शोक-विह्वल टॉम के मुख की ओर देखिए। माता की गोद से बिछुड़े हुए मातृ-वत्&zwj;सल चौदह साल के बालक की आहें कान देकर सुनिए। साथ ही हेली के दूसरे चार गुलामों की ओर तनिक ध्&zwj;यान देकर देखिए कि वे क्&zwj;या कह और कर रहे हैं। यहाँ आपको जीती-जागती कविता की छवि दिखाई देगी। इस प्रत्&zwj;यक्ष काव्&zwj;य के रस से आपका हृदय भर उठेगा।</p>
<p>
	हेली के चारों गुलाम इस अंधेरे गोदाम में बैठे आँसू बहा रहे हैं और एक-दूसरे को अपने दु:ख की मार्मिक कहानी सुना-सुनाकर धीरज रखने की चेष्&zwj;टा कर रहे हैं। इनमें तीस साल की उम्र का जान नामक एक गुलाम था। उसने टॉम के जंजीर से जकड़े घुटनों पर अपना हाथ टेककर कहा - &quot;भाई, मेरी स्&zwj;त्री यहाँ से थोड़ी दूरी पर रहती है। मेरे बिकने के विषय में उसे कुछ भी नहीं मालूम है। बहुत जी चाहा है कि जन्&zwj;म भर के लिए चलते-चलते एक बार उसे देख आऊँ। अब इस जिंदगी में तो फिर उससे भेंट नहीं होगी।&quot;</p>
<p>
	इतना कहकर जान रोने लगा। आँसुओं से उसकी छाती भीग गई। टॉम उसे ढाढ़स दिलाने का यत्&zwj;न करने लगा, पर उसको सूझ ही नहीं रहा था कि जान को कैसे समझाए। इसी समय एक बालक जहाज के कमरे से उतरकर नीचे आया। वह इन गुलामों को देखते ही अपनी माँ के पास दौड़ा गया और कहने लगा - &quot;माँ, इस जहाज के गोदाम में चार गुलाम बँधे बैठे हैं। वे बहुत रो रहे हैं।&quot;</p>
<p>
	बालक की माता ने उसके मुँह से यह बात सुनकर बड़े दु:ख से कहा - &quot;यह गुलामी की प्रथा हमारे देश के लिए बड़ा भारी कलंक है। जिस मनुष्&zwj;य के पास हृदय है, वह क्&zwj;या ऐसी शोचनीय स्थिति देख सकता है?&quot;</p>
<p>
	पास ही कमरे में एक और अंग्रेज स्&zwj;त्री बैठी थी। आँखें उसकी बिल्&zwj;ली की-सी थीं। यह बात सुनकर वह बोल पड़ी - &quot;आपकी समझ में क्&zwj;या गुलामी की प्रथा बहुत बुरी है? मैं तो नहीं समझती कि इसमें केवल दोष-ही-दोष हैं, कोई गुण नहीं है। इसमें गुण भी हैं, और दोष भी हैं। भलाई भी है और बुराई भी। मान लीजिए कि आज ही सारे गुलामों को गुलामी की जंजीर से मुक्&zwj;त कर दिया गया तो क्&zwj;या आप कह सकती हैं कि इससे उन्&zwj;हें अधिक सुख मिलेगा! आप अच्&zwj;छी तरह गौर से देखिए तो आपको मालूम हो जाएगा कि गुलाम लोग जिस हालत में हैं, उसे वे बहुत पसंद करते हैं, उसमें उन्&zwj;हें स्&zwj;वच्&zwj;छंदता का आनंद आता है। यदि इन्&zwj;हें स्&zwj;वाधीनता दे दी जाए तो इनकी दशा बहुत ही खराब हो जाएगी।&quot;</p>
<p>
	इस सभ्&zwj;य रमणी की बात सुनकर बालक की माता ने कहा - &quot;यदि यह घृणित गुलामी की चाल न होती तो माता की गोद से बालक को और स्&zwj;वामी से स्&zwj;त्री को बिछुड़कर जबरदस्&zwj;ती दूसरे आदमी के साथ न रहना पड़ता। इन सब भयानक नृशंस व्&zwj;यवहारों को स्&zwj;मरण करके हृदय काँप उठता है। आप एक बार विचार करके देखिए कि यदि आपकी गोद से आपके बच्&zwj;चे को कोई जबरदस्&zwj;ती अलग कर दे तो आपको कितना अखरेगा, कैसा असहनीय कष्&zwj;ट होगा?&quot;</p>
<p>
	बालक की माता की बात समाप्&zwj;त होने पर वह सभ्&zwj;य स्&zwj;त्री हँसकर बोली - &quot;जो स्त्रियाँ आपकी भाँति हृदय के उच्छवास के वश में होकर काम करती हैं, उनमें कई विषयों के गुण-दोषों की परख करने की शक्ति नहीं रहती। हृदय का उच्छवास विचारशक्ति को निस्&zwj;तेज बना देता है और मनुष्&zwj;यों के भले-बुरे का ज्ञान हर लेता है। आपके हृदय में जैसा प्रेम-भाव है वैसे प्रेम का संचार क्&zwj;या काले दास-दासियों के हृदय में भी हो सकता है? केवल अपने हृदय के अनुसार उनके सुख-दु:ख और भले-बुरे का अंदाज न कीजिए। गुलामी की प्रथा पर मैंने बहुतेरी पुस्&zwj;तकें पढ़ डाली हैं। इस विषय पर मेरी बहुत बड़े-बड़े विद्वानों से भी बातचीत हुई है। मेरी समझ में गुलामी की प्रथा में किसी प्रकार की कठोरता नहीं है। यदि गुलामों को गुलामी की बेड़ी से मुक्&zwj;त कर दिया जाए, तो इसमें संदेह नहीं कि वे इससे भी अधिक आफत में पड़ जाएँगे! मेरा तो खयाल है कि गुलामों की वर्तमान दशा बहुत अच्&zwj;छी है।&quot;</p>
<p>
	यह सभ्&zwj;य स्&zwj;त्री एक गोरे पादरी की स्&zwj;त्री थी। इसका स्&zwj;वामी सिर से पाँव तक काले कपड़े पहने हुए पास ही खड़ा था। अपनी स्&zwj;त्री को एक दूसरी स्&zwj;त्री से दासत्&zwj;व-प्रथा के संबंध में बातें करते देखकर उससे न रहा गया। उसने झट जेब से बाइबिल की पोथी निकाली और उनके पास जाकर कहने लगा - &quot;नाहक आप लोग तर्क-वितर्क कर रही हैं। गौर से आप लोगों ने बाइबिल पढ़ी होती तो इस झूठे तर्क-वितर्क की नौबत ही न आती। बाइबिल में तो लिखा है कि कैनान देश के आदमियों को दासों के दास बनकर रहना पड़ेगा। दासत्&zwj;व-प्रथा का विरोध करना बाइबिल का विरोध करना है, ईसा के धर्म का अपमान करना है। ऐसे धर्म-विरोधी नास्तिक भावों को आप लोग कभी अपने हृदयों में स्&zwj;थान न दीजिए। ध्&zwj;यान से बाइबिल पढ़िए, फिर इसमें संदेह ही नहीं रहेगा कि दासत्&zwj;व-प्रथा ईश्&zwj;वरीय आज्ञा है।&quot;</p>
<p>
	पास ही एक लंबा आदमी खड़ा हुआ इन लोगों की बातें सुन रहा था। पादरी साहब की बातें सुनकर उसने हँसते हुए वहाँ आकर कहा - &quot;क्&zwj;यों पादरी साहब, सचमुच गुलामी की प्रथा ईश्&zwj;वरीय आज्ञा है? तब हम सभी लोगों को एक-एक दो-दो गुलाम खरीदने चाहिए।&quot;</p>
<p>
	फिर वही आदमी हेली से बोला - &quot;सुन लीजिए भाई साहब, पादरी महाशय क्&zwj;या कहते हैं। आप दासत्&zwj;व-प्रथा को ईश्&zwj;वरीय आज्ञा बताते हैं। यदि पादरी साहब की बात सच्&zwj;ची हो तो इसमें जरा भी संदेह नहीं हो सकता कि अपनी इस नई आज्ञा का प्रचार करने के लिए ही ईश्&zwj;वर ने खुद आपको हमारे देश में भेजा है। नित्&zwj;य ही तो आप हजारों स्&zwj;त्री-पुरुषों को यहाँ खरीदकर वहाँ बेचा करते हैं और यही कार्य करके महान पुण्&zwj;य लूट रहे हैं। न जाने आप कितनी ही माताओं की गोद से शिशुओं को छीन लेते हैं, कितनी ही स्त्रियों का सदा के लिए स्&zwj;वामी से बिछोह करा देते हैं। भाई साहब, आप-सरीखे पुरुषों की तो देवताओं की-सी पूजा होनी चाहिए।&quot;</p>
<p>
	हेली ने उत्तर दिया - &quot;जनाब, हम बाइबिल की कुछ परवा नहीं करते। हमने तो अपनी जिंदगी में कभी बाइबिल पढ़ी नहीं। बाइबिल पढ़ने का काम पादरियों का है। हमें तो दो पैसे के नफे से काम है, उसी के लिए रोजगार करते हैं। इस पेशे से जब तक फायदा है, कभी नहीं छोड़ेंगे- चाहे बाइबिल नहीं, बाइबिल का बाप कहे, नफा होते यह काम नहीं छोड़ते। हाँ, अगर यह रोजगार बाइबिल के मत से भी ठीक है तो हम लोगों के लिए और भी अच्&zwj;छा है।&quot;</p>
<p>
	केंटाकी प्रदेश के राजमार्ग के पास के होटल में जिस भेड़वाले से गुलामी की प्रथा के संबंध में विलसन की बातें हुई थीं, यह लंबा-सा आदमी वही भेड़वाला है। यह भेड़ें चराकर अपना जीवन-निर्वाह करता है, इसी से पादरी साहब की तरह बाइबिल का विशेष जानकार नहीं है। जब पादरी साहब ने बाइबिल निकालकर तर्क शुरू किया तब इसने हार मान ली और पास ही जो एक युवा पुरुष बैठा था, उसके पास जाकर बैठ गया। उससे बोला - &quot;क्&zwj;यों साहब, क्&zwj;या बाइबिल में दास रखने की आज्ञा है? अभी पादरी साहब ने बाइबिल के आधार पर बताया है कि काबुल देश के लोगों पर ईश्&zwj;वर नाराज है। इसलिए वे दासों के दास होंगे।&quot;</p>
<p>
	युवक पहले जरा मुस्&zwj;कराया, फिर बोला - &quot;पादरी साहब ने काबुल नहीं कैनान कहा है।&quot; फिर बड़ी घृणा प्रकट करके वह कहने लगा - &quot;भाई, इन धर्म-ध्&zwj;वजी पादरियों की बातें बस रहने ही दो। जिस बात से देश के धनी बनियों और राजा-रईसों को सुभीता पहुँचे, उसी को पादरी साहब की बाइबिल समझिए। जिन धनवानों के टुकड़ों से इन धर्म-ढोंगियों का पेट भरता है, उनके स्&zwj;वार्थ को सिद्ध करनेवाले मतों को ही ये पादरी ईश्&zwj;वर का आदेश बताते हैं। क्&zwj;या ये कभी बाइबिल के सच्&zwj;चे धर्म-प्रचार का भी साहस करते हैं? म&zwj;हर्षि ईसा की नजरों में काले-गोरे सब समान थे, कोई भेदभाव न था। उन्&zwj;होंने साफ-साफ कहा है कि संसार की समस्&zwj;त जातियों के अधिकार समान हैं। बाइबिल में इस मत का कहीं उल्&zwj;लेख नहीं है कि एक जाति दूसरी जाति पर अत्&zwj;याचार करे। आजकल तो स्&zwj;वार्थपरता ही बाइबिल है। गुलामों के नीलाम-घर को गिरजा समझिए। जुआड़ी-खाना न्&zwj;यायालय है। चोरों का सम्मिलन-स्&zwj;थल व्यवस्थापिका-सभा है। उस समदर्शी परमात्&zwj;मा के यहाँ क्&zwj;या कभी काले और गोरे में भेद समझा जा सकता है? पर इन काले वस्&zwj;त्रधारी-ऊपर से गोरे और अंदर से दिल के काले-पादरी साहबों ने बाइबिल की दुहाई देकर फतवा दे दिया कि परमेश्&zwj;वर ने कालों को गोरों के दास होने के लिए पैदा किया है। और उसी मत का सहारा लेकर व्यवस्थापिका-सभा के माननीय सदस्&zwj;य खुल्&zwj;लमखुल्&zwj;ला भाषण देते हुए नई-नई आज्ञाएँ निकालकर कहते हैं कि गोरों के दास होने के लिए ही काले बनाए गए हैं।&quot;</p>
<p>
	इस आदमी की बात समाप्&zwj;त होने के पहले ही जहाज एक नगर के पास जा पहुँचा। वहाँ किनारे लगने पर कई यात्री उतरने की तैयारी करने लगे। इसी समय घाट पर से एक काली स्&zwj;त्री बड़ी तेजी से दौड़ती हुई आकर गोदाम में घुसी और जंजीर से जकड़े हुए जान नामक गुलाम के गले से लिपटकर रोने लगी। पाठक समझ गए होंगे कि यह काली स्&zwj;त्री जान की पत्नी थी। जान ने टॉम से इसी की बात कही थी। स्&zwj;वामी के बिकने की बात सुनकर वह तीस कोस पैदल दौड़ी आई थी और किनारे पर बैठी जहाज की बाट देख रही थी। इसकी दुख-भरी बातों और विलाप का विशद वर्णन अनावश्&zwj;यक है। दास-दासियों के जीवन में ऐसे हृदय-भेदी दृश्&zwj;य सदैव दिखाई देते हैं। जहाज खुलने की तैयारी हुई। युवती सदा के लिए विदा होते समय स्&zwj;वामी से रोती हुई कहने लगी - &quot;जान! अब इस जन्&zwj;म में तुमसे भेंट होने की आशा नहीं। मैं ईश्&zwj;वर पर भरोसा करके इस दु:ख को सह लूँगी। लेकिन अपने भविष्&zwj;य की ओर देखकर मेरा कलेजा फटा जाता है। तुम्&zwj;हारे चले जाने पर, बच्&zwj;चों को बेचकर रुपए बटोरने के लिए, मालिक अवश्&zwj;य ही मुझे दूसरे आदमी के साथ रहने को मजबूर करेगा। पर मैं तुमसे कहे देती हूँ कि मुझे आत्&zwj;महत्&zwj;या स्&zwj;वीकार है, मार खाते-खाते मर जाना मंजूर है; पर मालिक की मार के डर से दूसरा पति करके मैं उसे बच्&zwj;चे बेचने का मौका न दूँगी।&quot;</p>
<p>
	इतना कहकर जान की स्&zwj;त्री चली गई। जहाज लंगर उठाकर दक्षिण देश की ओर रवाना हुआ। चलते-चलते जहाज एक दूसरे नगर के पास पहुँचा। हेली यहाँ उतरा और थोड़ी देर बाद एक क्रीत दासी को साथ लेकर जहाज पर आ गया। उस दासी की गोद में एक साल भर का शिशु था। स्&zwj;त्री बड़ी प्रसन्&zwj;न दिखाई पड़ती थी। पर जब जहाज चलने लगा, तब हेली ने फिर उस स्&zwj;त्री के पास आकर कुछ कहा। इस पर वह स्&zwj;त्री अत्&zwj;यंत उदास हो गई। कहने लगी - &quot;मैं तुम्&zwj;हारी इस बात पर विश्&zwj;वास नहीं करती।&quot;</p>
<p>
	हेली बोला - &quot;इस कागज को देख तो मुझे मेरी कही बात का विश्&zwj;वास हो जाएगा। जहाज में बहुतेरे पढ़े-लिखे आदमी हैं। जिससे तेरा जी चाहे, पढ़वाकर सुन ले।&quot;</p>
<p>
	स्&zwj;त्री ने कहा - &quot;मुझे विश्&zwj;वास नहीं होता कि मालिक ने मेरे साथ ऐसा छल-कपट किया है। मुझसे तो उन्&zwj;होंने कहा था कि तेरे स्&zwj;वामी को लूविल नगर का होटल किराए पर दिया है, वहीं जाकर मुझे मजदूरिन का काम करना पड़ेगा। तुम्&zwj;हारे हाथ मुझे लड़के सहित बेच डाला, यह तो बिल्&zwj;कुल नहीं कहा।&quot;</p>
<p>
	हेली बोला - &quot;तू दक्षिण देश के बनिए के हाथ बिकना सुनकर चिल्&zwj;लाएगी, इसी से तेरे मालिक ने तुझे यह पट्टी पढ़ा दी है। तू इस कागज को जहाज के किसी पढ़े-लिखे आदमी को दिखा ले। तुझे सच-झूठ का पता चल जाएगा।&quot; फिर हेली ने एक दूसरे आदमी से कहा - &quot;जरा इस कागज को पढ़कर इस औरत को सुना दीजिए।&quot; उस आदमी ने पढ़कर बताया कि जान फरसडिक नाम के साहब ने अपनी क्रीत दासी लूसी और उसके बच्&zwj;चे को हेली के हाथ बेचा है, उसी का यह दस्&zwj;तावेज है।</p>
<p>
	यह बात सुनकर वह स्&zwj;त्री चीख उठी। उसका चीखना सुनकर जहाज के बहुत-से आदमी वहाँ जमा हो गए। तब स्&zwj;त्री कहने लगी - &quot;मेरे मालिक ने मुझे तो इसके साथ यह कहकर भेजा है कि तुझे तेरे स्&zwj;वामी के पास भेजते हैं। पर अब भेद खुला कि यह निरी झाँसेबाजी थी। हाय, न जाने मेरे भाग्&zwj;य में क्&zwj;या दु:ख लिखे हैं।&quot;</p>
<p>
	बस, वह स्&zwj;त्री आगे एक शब्&zwj;द भी न बोली। हेली ने मन-ही-मन कहा कि चलो, इतने ही में इसका झगड़ा खत्&zwj;म हो गया।</p>
<p>
	उस स्&zwj;त्री की गोद का बच्&zwj;चा देखने में खूब हष्&zwj;ट-पुष्&zwj;ट था। जहाज में एक आदमी था। उसने हेली से कहा - &quot;जान पड़ता है, तुम इस स्&zwj;त्री को दक्षिण देश में रूई के खेतवालों के हाथ बेचने को लिए जा रहे हो। पर यह समझ लो कि वे लोग लड़के समेत इस स्&zwj;त्री को कभी नहीं खरीदेंगे, क्&zwj;योंकि बालक साथ रहने से कुलियों को खेत का काम करने में बड़ी अड़चन पड़ती है। इससे तुम्&zwj;हें लड़के को कहीं-न-कहीं दूसरी जगह बेचना ही पड़ेगा। अगर सस्&zwj;ते दाम में बेचो तो मैं ही इस लड़के को ले लूँ।&quot; हेली ने कहा - &quot;हाँ-हाँ, खरीदार होना चाहिए, हमें बेचने में कोई उज्र नहीं है।&quot;</p>
<p>
	उस भलेमानस ने पूछा &quot;अच्&zwj;छा, बोलो, इसके क्&zwj;या दाम लोगे?&quot;</p>
<p>
	हेली - &quot;यह लड़का खूब तैयार है। कीमत बहुत होगी। माल बड़ा चोखा है।&quot;</p>
<p>
	भलामानस - &quot;लेकिन छोटा कितना है, जरा इसे भी तो देखो। लेनेवाले को कई बरस तो इसे यों ही खिलाना-पिलाना पड़ेगा।&quot;</p>
<p>
	हेली - &quot;ऐसे लड़कों के पालने में खर्च ही क्&zwj;या होता है? जैसे कुत्ते-बिल्&zwj;ली के बच्&zwj;चे जरा बड़े होने पर चलने-फिरने लगते हैं, वैसे ही ये भी चलने-फिरने लगते हैं।&quot;</p>
<p>
	भलामानस - &quot;मेरी एक क्रीत दासी के साल भर का एक बच्&zwj;चा था, जो पानी में डूबकर मर गया है। वह इस बालक को पाल लेगी। इसी से मैं इसे लेना चाहता हूँ। दस रुपए लो तो दे डालो।&quot;</p>
<p>
	हेली - &quot;यह माल दस रुपए में! कभी नहीं बेचूँगा। तुम्&zwj;हें खबर भी है, इसे छ: महीने पाल करके सौ रुपए खड़े करूँगा। तुम्&zwj;हें लेना हो तो पचास से एक कौड़ी कम न लूँगा।&quot;</p>
<p>
	भलामानस - &quot;अच्&zwj;छा, तीस रुपए ले लेना।&quot;</p>
<p>
	हेली - &quot;अच्&zwj;छा, तुम इतना दबाते हो तो इस तरह करो, न हमारे न तुम्&zwj;हारे तीस, पैंतालीस कर लो।&quot;</p>
<p>
	भलामानस - &quot;खैर पैंता&zwj;लीस ही सही।&quot;</p>
<p>
	हेली - &quot;तुम कहाँ उतरोगे?&quot;</p>
<p>
	भलामानस - &quot;मैं लूविल नगर में उतरूँगा।&quot;</p>
<p>
	हेली - &quot;तो ठीक है। शाम के वक्&zwj;त जहाज लूविल पहुँचेगा। उस वक्&zwj;त बालक नींद में रहेगा। मजे में ले जाना। रोवे-चिल्&zwj;लावेगा नहीं।&quot;</p>
<p>
	संध्&zwj;या हो गई। जहाज ने लूविल नगर में पहुँचकर लंगर डाला। जहाज में &quot;लूविल नगर, लूविल नगर&quot; की धूम मच गई। जो यात्री यहाँ उतरनेवाले थे वे हड़बड़ाकर अपना माल-असबाब बाँधने लगे। लूसी का स्&zwj;वामी इसी नगर में काम करता था। लूसी अपने बच्&zwj;चे को गोदाम में सुलाकर जहाज के किनारे जा खड़ी हुई। नदी के किनारे सैकड़ों आदमी आते-जाते थे। शायद उनमें उसका स्&zwj;वामी भी हो। इसी आशा पर चाह-भरी आँखों से टकटकी लगाकर वह नदी की ओर देखने लगी। खयाल करने लगी कि संभव है, पानी भरने के लिए उसका स्&zwj;वामी भी वहाँ आया हो। कोई घंटे भर तक जहाज किनारे पर ठहरा रहा पर लूसी ने अपने स्&zwj;वामी को न देखा। इससे निराश होकर वह गोदाम में लौट आई, यहाँ देखा तो बच्&zwj;चा नदारद। अब वह पागल की तरह अपने बच्&zwj;चे को इधर-उधर जहाज में ढूँढ़ने लगी। यह दशा देखकर हेली साहब ने धीरे-धीरे उसके पास आकर कहा - &quot;लूसी, तेरी फिक्र की कोई बात नहीं। तेरे लड़के को हमने एक बड़े दयावान आदमी के हाथ बेच दिया है। वह उसे बहुत मजे में पालेगा। लड़का साथ लेकर दक्षिण देश में जाने पर तुझे बड़ी दिक्&zwj;कत होती। उसके लालन-पालन के लिए जरा भी फुर्सत न मिलती। अब मैंने तेरी सारी चिंता मिटा दी। जहाँ तक होगा हम तेरे भले ही का उपाय करेंगे।&quot;</p>
<p>
	हेली की बात सुनकर स्त्री पर वज्रपात-सा हो गया। उसके मुँह में बात नहीं, काटो तो बदन में खून नहीं। उसे ज्ञान न रहा कि वह बैठी हुई है या खड़ी, सोई हुई स्&zwj;वप्&zwj;न देख रही है या जागती है। उसका मुँह सफेद पड़ गया। ऐसी सोचनीय दशा देखकर पत्&zwj;थर का हृदय हो तो वह भी पिघल जाए। पर दिन-रात दास-दासियों की ऐसी विह्वल अवस्&zwj;था देखते-देखते हेली का दिल पत्&zwj;थर से भी सख्&zwj;त हो गया था। उसे डर था कि स्&zwj;त्री कहीं चिल्&zwj;ला न उठे, जिससे जहाज भर में हुल्&zwj;हड़ मच जाए। पर उसका वह डर जाता रहा, क्&zwj;योंकि ऐसे भयानक शोक की हालत में कंठ और हृदय दोनों सूख जाते हैं। उस दशा में गले से आवाज नहीं निकलती, आँखों में आँसू नहीं आते। उस स्&zwj;त्री की ऐसी दशा हो गई मानो किसी ने उसका हृदय बरछी से छेदकर उसे भारी पत्&zwj;थर से दबा दिया हो। न तो वह चिल्&zwj;लाई न उसकी आँखों से एक बूँद पानी ही गिरा। कठपुतली की तरह उसके हाथ जैसे-के-तैसे रह गए। आँखों की पलकें ऊपर को चढ़ गईं। यह नहीं जान पड़ता था कि वह आँखों से कुछ देख रही है।</p>
<p>
	उसकी यह निस्&zwj;तब्&zwj;ध दशा देखकर हेली मन-ही-मन प्रसन्&zwj;न हुआ। उसने सोचा कि यह स्&zwj;त्री शोरगुल नहीं मचाएगी। फिर हजरत उस स्&zwj;त्री को इस तरह समझाने लगे - &quot;लूसी, हम समझते हैं कि तेरे मन को कुछ दुख होता है। पर तू समझदार है। ऐसी मामूली-सी बात को लेकर खामखा उदास होने से क्&zwj;या फायदा है। तू खुद ही समझ सकती है कि ऐसा किए बिना काम नहीं चलता, क्&zwj;योंकि दक्षिण देश में रूई के खेतों पर काम करनेवाला मजदूर बच्&zwj;चे को साथ में नहीं रख सकता।&quot;</p>
<p>
	लूसी का कंठ रुक गया था। इससे वह अस्&zwj;फुट स्&zwj;वर में बोली - &quot;मुझे माफ करो, मैं और कुछ नहीं सुनना चाहती।&quot;</p>
<p>
	हेली इतने पर भी चुप न रहा, फिर बोला - &quot;लूसी, तू बड़ी अक्&zwj;लमंद है। जिसमें तेरा भला हो, वही हम करेंगे। दक्षिण देश में चलकर तुझे शीघ्र ही एक नया शौहर जुटा देंगे।&quot;</p>
<p>
	इस पर वह स्&zwj;त्री बाण से बिंधी सिंहनी की भाँति कर्कश स्&zwj;वर में बोल उठी - &quot;मुझसे आप न बोलिए, मैं आपकी कोई बात नहीं सुनना चाहती।&quot;</p>
<p>
	हेली समझ गया कि उसका तीर निशाने पर नहीं लगा। इसलिए वह अपने कमरे में चला गया और वह स्&zwj;त्री अपने को सिर से पैर तक कपड़े से ढँककर वहीं पड़ी रही।</p>
<p>
	उस स्&zwj;त्री की ऐसी असहनीय मनोवेदना देखकर टॉम अपना दु:ख एकदम भूल गया और शोक भरे हृदय से उसके लिए ठंडी साँसें लेने लगा। टॉम का हृदय आप-ही-आप इस प्रकार भर आता था। उसने ईसाई पादरियों की भाँति बाइबिल से स्&zwj;वार्थपरता की शिक्षा नहीं पाई। वह नीति-निपुण पंडितों की बखानी हुई राजनीति के गूढ़ तत्&zwj;वों से बिल्&zwj;कुल बेखबर है। वह अमरीका-वासी श्&zwj;वेतांग-शार्दूलों के नैतिक व्&zwj;यवहार का मर्म समझने में सर्वथा असमर्थ है। वह मौखिक सहानुभूति प्रकट करना नहीं जानता। शोक-विह्वला जननी के दु:ख से उसका हृदय विदीर्ण होने लगा, और वह उसे धीरज बँधाने का उपाय सोचने लगा। बहुत सोच-विचार के बाद उस स्&zwj;त्री के सिरहाने बैठकर टॉम कहने लगा - &quot;माता, तुम ईश्&zwj;वर पर भरोसा रखकर अपनी हृदय-वेदना घटाने की चेष्&zwj;टा करो। तुम्&zwj;हारी इस दु:ख-मंत्रणा का कुछ ही दिनों बाद अवश्&zwj;य अंत हो जाएगा।&quot;</p>
<p>
	स्&zwj;त्री शोक से अधीर हो गई थी। उसका हृदय स्&zwj;तंभित हो गया था। टॉम के सांत्&zwj;वना वाक्&zwj;य उसके कानों में पड़े। टॉम की सहानुभूति उसके हृदय तक नहीं पहुँची।</p>
<p>
	देखते-देखते घोर अँधेरी रात आ पहुँची। सारे संसार में सन्&zwj;नाटा छा गया। संसार के सब जीव-जंतु निद्रा में लीन हो गए और अपने-अपने हृदय के सुख-दु:खों को उसी अनंत तिमिर सागर में डुबो दिया। पर संतान-शोक से विह्वल जननी के हृदय की आग न बुझी। पुत्र-शोक से विदग्&zwj;ध लूसी की आँखों में नींद नहीं है। पर-दु:ख प्रमीड़ित टॉम के हृदय में भी शांति नहीं है। जहाज के बालक, वृद्ध, युवा, नर-नारी सभी नींद में मस्&zwj;त पड़े हैं, पर लूसी को चैन कहा? वह बार-बार पुकारती है - &quot;हे परमात्&zwj;मन्, इस यातना से उद्धार करो, अपनी गोद में स्&zwj;थान दो।&quot; लूसी के शब्&zwj;द टॉम के सिवा दूसरों के कानों में नहीं पड़े। जहाज पर उस समय और कोई नहीं जागता था। इसके कुछ देर बाद जहाज से नदी में, धम से किसी चीज के गिरने का शब्&zwj;द टॉम को सुनाई दिया।</p>
<p>
	रात बीती। तड़का हुआ। गुलामों को देखने के लिए हेली गोदाम में पहुँचा। वहाँ लूसी न दिखाई दी। लूसी को उसने एक हजार में खरीदा था। इससे उसे न देखकर हेली पागल-सा हो गया और जहाज में इधर-उधर ढूँढ़ने लगा। कहीं पता न पाकर अंत में टॉम के पास आकर बोला - &quot;तू जरूर लूसी की बात जानता होगा।&quot;</p>
<p>
	टॉम बोला - &quot;साहब, मैं और तो कुछ नहीं जानता। हाँ, थोड़ी रात थी तब नदी में किसी के कूदने का-सा शब्&zwj;द सुना था।&quot;</p>
<p>
	यह सुनकर हेली ने समझ लिया कि लूसी ने आत्&zwj;महत्&zwj;या कर ली है। पर इससे उसे कुछ दु:ख न हुआ, क्&zwj;योंकि वह बहुत बार दास-दासियों को आत्&zwj;महत्&zwj;या करते देखता था। इसी से इस घटना से उसके हृदय में कोई परिवर्तन नहीं हुआ। उसे केवल अपने घाटे-मुनाफे का ही खयाल हुआ। वह मन-ही-मन में कहने लगा कि इस बार काम में घाटा छोड़ मुनाफा नहीं दिखता। शेल्&zwj;वी के यहाँ के काम-काज में पाँच सौ मिट्टी में मिले और अब पूरे एक हजार पर पानी फिर गया।</p>
<p>
	पाठक, आप कहते होंगे कि हेली बड़ा निर्दयी है। आप हेली को मन-ही-मन बार-बार धिक्&zwj;कारते और कोसते होंगे। पर इसके पहले एक बार वास्&zwj;तविकता पर विचार कीजिए। हेली अनपढ़ है और अभी तक वह सामाजिक जगत के गहरे अंधकूप में पड़ा हुआ है। सभ्&zwj;य समाज से उसका वास्&zwj;ता नहीं है। वह दास-व्&zwj;यवसायी है। पर बताइए किसने उसे दास-व्&zwj;यवसायी बनाया है? क्&zwj;या दासत्&zwj;व-प्रथा का बनानेवाला हेली है? कभी नहीं। जो सुशिक्षित हैं; शिष्&zwj;ट कहलाते हैं, सब से आदर पाते हैं, देश के शासन की बागडोर अपने हाथ में लिए हुए हैं, जो देश के उपकार के निमित्त कानून गढ़ते हैं और न्&zwj;यायासन पर बैठकर इन कानूनों को काम में लाते हैं, वही हेली को दास-व्&zwj;यवसायी बनानेवाले हैं, उन्&zwj;हीं ने आज लूसी के बच्&zwj;चे को गोद से अलग कराके उस निरपराध अबला के प्राण लिए हैं। देश के शासनकर्ताओं, विचारकों, तुम ठगों को सजा देते हो, चारों को जेलखाने भेजते हो और खूनियों को सूली पर चढ़ाते हो; पर तुम लोग स्&zwj;वयं नित्&zwj;य जो नर-हत्&zwj;याएँ करते हो, नर-नारियों पर घोर अत्&zwj;याचार करते हो, दूसरों का धन-दौलत हरते हो, उन बातों पर क्&zwj;या भूलकर भी ध्&zwj;यान नहीं देते? समझ रखो, परम न्&zwj;यायी परमेश्&zwj;वर के न्&zwj;यायदंड से कोई बचा नहीं रह सकता। पुत्र-शोक में प्राण खोकर लूसी उसी अमृतमय के अमृतधाम को चली गई है। वह अब मंगलमय ईश्&zwj;वर की गोद में विराज रही है। उस न्&zwj;यायमूर्ति के निकट उसकी सुनवाई हो रही है। वहीं उसका न्&zwj;याय होगा। पर अरे, ज्ञान-विज्ञानाभिमानी शासनकर्ताओं और विचारकों, तुम लोग ऐसे विषयांध हो रह हो कि पल भर भी उस अंतिम दिन की सुध नहीं करते। नहीं जानते कि लूसी की हत्&zwj;या के अभियोग में तुम लोगों में से हरएक को उसी राजाधिराज के दरबार में कभी अभियुक्&zwj;त होना पड़ेगा और वहाँ जवाबदेही करनी पड़ेगी।</p>
</div></body></html>