<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	समय सदा एक-सा नहीं रहता। आज जिस प्रथा को सब लोग अच्&zwj;छा समझते हैं, कुछ दिनों बाद कितने ही उसका विरोध करने लगते हैं। धीरे-धीरे दासत्&zwj;व-प्रथा की बुराइयाँ कितनों ही को खटकने लगीं। उन्&zwj;होंने इस प्रथा का विरोध करना आरंभ कर दिया। सन् 1865 ईसवी में अमरीका से यह प्रथा दूर हो गई। पर पहले दासत्&zwj;व-प्रथा के विरोधियों को समय-समय पर बड़े-बड़े सामाजिक अत्&zwj;याचार सहने पड़ते थे, और लोगों के ताने और गालियाँ सुननी पड़ती थीं। जो लोग गिरजों में या और कहीं इस घृणित प्रथा का समर्थन करते थे, वे ही सच्&zwj;चे देश-हितैषी समझे जाते थे। अमरीका में नोयर और वेस्&zwj;टर सरीखे सुशिक्षित और ज्ञानी पुरुष भी इस दास-प्रथा के हिमायती थे। सच तो यह है कि स्&zwj;वार्थपरता को तिलांजलि दिए बिना मनुष्&zwj;य सच्&zwj;ची देश-हितैषिता का मर्म नहीं समझ सकता। स्&zwj;वार्थपरता पढ़े-लिखे आदमियों की बुद्धि पर भी पर्दा डाल देती है। सच्&zwj;चे देशहितैषी जीते-जी कभी देश-हितैषी नहीं कहलाते। समाज में प्रचलित पाप और कुसंस्&zwj;कारों से उन्&zwj;हें जन्&zwj;म भर लड़ाई लड़नी पड़ती है, इसी से वे समाज के प्रिय नहीं हो सकते। इधर सैकड़ों यश के लोभी, स्&zwj;वार्थ-परायण मनुष्&zwj;य उनके मार्ग में काँटे बोते रहते हैं। लोगों में प्रचलित पापों और कुसंस्&zwj;कारों का समर्थन करके वे देश-हितैषी की पदवी धारणकर समाज में अनुचित सम्&zwj;मान पाते हैं।</p>
<p>
	महात्&zwj;मा ईसा मनुष्&zwj;य-जाति के सच्&zwj;चे हितैषी थे, पर उनके हाथ-पैरों में कीलें ठोंककर उन्&zwj;हें सूली दी गई। लूथर सच्&zwj;चा धर्म-सुधारक था, इसी से उसे बड़े-बड़े सामाजिक अत्&zwj;याचार सहने पड़े। ऐसे सच्&zwj;चे देश-हितैषी और समाज-सुधारकों के लिए इस जीवन में दु:ख, कष्&zwj;ट और दरिद्रता ही एकमात्र पुरस्&zwj;कार है। किंतु जो लोग और व्&zwj;यवसायों की भाँति देश हितैषिता को भी एक व्&zwj;यवसाय-सा बना लेते हैं तथा लोकप्रिय आडंबर रचते हैं, वे इस व्&zwj;यवसाय की बदौलत खूब धन कमाते और मौज उड़ाते हैं।</p>
<p>
	पर-दु:ख कातर, स्&zwj;वार्थहीन, अनासक्&zwj;त, दरिद्र क्&zwj;वेकर-मंडली के जिस उदार सज्&zwj;जन ने भगोड़ी दासी इलाइजा को शरण दी थी, उसे क्&zwj;या कोई देश-हितैषी अथवा परोपकारी समझता था? संसार के लोगों की आँखों पर अज्ञान का पर्दा पड़ा हुआ है, वे भला कैसे क्&zwj;वेकर-दल को परोपकारी समझेंगे? उक्&zwj;त दल के लोग देश-हितैषिता का जामा पहनकर, गले में देश-हितैषिता का ढोल डालकर तथा सिर पर देश-हितैषिता का झंडा फहराते हुए नहीं घूमते। हाँ, दूसरे का दु:ख देखकर उनका हृदय भर आता है, परंतु परमात्&zwj;मा के सिवा उनके हार्दिक भावों को कौन देख सकता है? वे आफत में फँसे हुए नर-नारियों के आँसू अपने हाथ से पोंछ देते थे। दुखियों की आँखों में पानी देखकर उनकी भी आँखें भर आती थीं। वे चुपचाप सच्&zwj;चा काम करते थे। कभी- &quot;परोपकार, परोपकार&quot; का ढोल नहीं पीटते थे। यही कारण है कि दुनिया के लोग उन्&zwj;हें नहीं पहचानते थे और उनकी लानत-मलामत करते थे।</p>
<p>
	ऐसी ही एक पर-दु:ख-कातर राचेल नाम की बुढ़िया के पास बैठी हुई इलाइजा बातें कर रही है थी। उक्&zwj;त बुढ़िया क्&zwj;वेकर-मंडली के एक धार्मिक ईसार्इ साइमन हालीडे की पत्&zwj;नी थी। वृद्ध राचेल कहती थी - &quot;बेटी इलाइजा, क्&zwj;या तुमने कनाडा ही जाने का निश्&zwj;चय कर लिया है? यहाँ तुम जितने दिन चाहो, निर्भय होकर रह सकती हो।&quot;</p>
<p>
	इलाइजा - &quot;नहीं, मैं कनाडा ही जाऊँगी। यहाँ ज्&zwj;यादा ठहरने में डर लगता है कि कहीं कोई बच्&zwj;चे को मेरी गोद से छीन न ले। कल रात ही मैंने स्&zwj;वप्&zwj;न देखा कि एक मनुष्&zwj;य आया और मेरे बच्&zwj;चे को गोद से छीन लिया। इससे मैं बहुत भयभीत हो गई हूँ।&quot;</p>
<p>
	राचेल - &quot;बेटी, तुम यहाँ बेखटके रहो। यहाँ कोई तुम्&zwj;हारे बच्&zwj;चे का बाल तक बाँका नहीं कर सकता। यहाँ हम लोग चार-पाँच परिवारों के बहुत-से आदमी रहते हैं। सताए हुए मनुष्&zwj;य को शरण देना ही हम लोगों के जीवन का एकमात्र उद्देश्&zwj;य है। यहाँ जितने लोग हैं, वे सब अपनी जान देकर भी तुम्&zwj;हारे बच्&zwj;चे की रक्षा करेंगे।&quot;</p>
<p>
	इतने में वहाँ रूथ नाम की एक युवती आई। वह इलाइजा के पुत्र को गोद में लेकर प्&zwj;यार करने लगी और उसे कई प्रकार के खाने की चीजें दी और बहन की भाँति इलाइजा से बातें करने लगी।</p>
<p>
	रूथ बोली - &quot;प्&zwj;यारी बहन इलाइजा, तुम्&zwj;हें बच्&zwj;चे समेत सकुशल यहाँ पहुँचे देखकर मुझे बड़ा आनंद हुआ।&quot;</p>
<p>
	अभी इलाइजा के हृदय का दु:ख दूर नहीं हुआ था। इससे वह बातचीत के द्वारा प्रकट रूप में रूथ के प्रति कुछ कृतज्ञता प्रदर्शित न कर सकी। पर इन क्&zwj;वेकर-दल की स्त्रियों के सद्व्&zwj;यवहार को देखकर उसका हृदय कृतज्ञता से भर गया।</p>
<p>
	इलाइजा को चुप देखकर वृद्ध राचेल बोली - &quot;रूथ, अपने लड़के को कहाँ छोड़ी?&quot;</p>
<p>
	रूथ - &quot;साथ ही लाई हूँ। तुम्&zwj;हारी मेरी ने उसे ले लिया है। वह उसे खिला रही है।&quot;</p>
<p>
	राचेल - &quot;छोटे बच्&zwj;चों को मेरी बहुत प्&zwj;यार करती है।&quot;</p>
<p>
	तभी दरवाजा खुला और प्रफुल्&zwj;लमुखी मेरी रूथ के छोटे बच्&zwj;चे को गोद में लिए वहाँ आ पहुँची।</p>
<p>
	मेरी की गोद से लड़के को अपनी गोद में लेकर वृद्ध राचेल ने कहा - &quot;रूथ, बड़ा सुंदर बच्&zwj;चा है!&quot;</p>
<p>
	रूथ ने लजाकर कहा - &quot;माँ, इसे ऐसा ही सब कहते हैं।&quot;</p>
<p>
	वृद्ध राचेल ने पूछा - &quot;रूथ, अविगेल पीटर्स कैसे हैं?&quot;</p>
<p>
	रूथ - &quot;अब तो वह बहुत अच्&zwj;छे हैं। सवेरे मैं उनका कमरा झाड़-बुहार आई थी, दोपहर को श्रीमती लियाहिल ने वहाँ जाकर उनके पथ्&zwj;य और आहार का प्रबंध कर दिया। संध्&zwj;या-समय मुझे फिर जाना होगा।&quot;</p>
<p>
	राचेल - &quot;मेरा भी कल जाने का विचार है। मेरी ने उनके छोटे लड़के के लिए एक जोड़ी मोजा बुन रखा है।&quot;</p>
<p>
	रूथ ने कहा - &quot;माँ, मैंने सुना है कि हमारे हानस्&zwj;टन उड की तबियत बहुत खराब हो गई है। जॉन कल सारी रात वहीं था। कल मैं भी उनके यहाँ अवश्&zwj;य जाऊँगी।&quot;</p>
<p>
	राचेल - &quot;कल रात को अगर तुम्&zwj;हें वहाँ जागना पड़े तो उनको यहाँ भोजन करने के लिए कह देना।&quot;</p>
<p>
	रूथ - &quot;अच्&zwj;छा, मैं यहीं भोजन करने को कह दूँगी।&quot;</p>
<p>
	इसी समय वृद्ध राचेल के स्&zwj;वामी साइमन हालीडे वहाँ आ पहुँचे। साइमन हालीडे लंबे-चौड़े और बड़े ताकतवर जान पड़ते थे। चेहरे से उनके दया और स्&zwj;नेह टपकता था। साइमन ने पूछा - &quot;रूथ, कहो, तुम अच्&zwj;छी हो? जॉन अच्&zwj;छी तरह है?&quot;</p>
<p>
	रूथ - &quot;जी हाँ, सब सकुशल हैं।&quot;</p>
<p>
	राचेल ने अपने स्&zwj;वामी को देखते ही पूछा - &quot;क्&zwj;यों, कोई नई खबर मिली?&quot;</p>
<p>
	साइमन ने उत्तर दिया - &quot;पीटर स्&zwj;टीवन ने कहा है कि वे आज ही तीन भागे हुए दास-दासियों को साथ लेकर यहाँ पहुँचेंगे।&quot;</p>
<p>
	राचेल ने स्&zwj;वामी के मुख से यह शुभ संवाद सुनकर इलाइजा की ओर देखते हुए प्रसन्&zwj;न मुख से पूछा - &quot;सच्&zwj;ची बात है?&quot;</p>
<p>
	साइमन ने उस प्रश्&zwj;न का कोई उत्तर न देकर बदले में पूछा - &quot;क्&zwj;या इलाइजा के पति का नाम जार्ज हेरिस है?&quot;</p>
<p>
	उनका प्रश्&zwj;न सुनकर इलाइजा शंकित होकर बोली - &quot;जी हाँ!&quot;</p>
<p>
	उसे खटका हुआ कि कहीं विज्ञापन तो नहीं निकला है। राचेल ने इलाइजा का यह भाव ताड़ लिया और अलग ले जाकर अपने स्&zwj;वामी से पूछा - &quot;इस प्रश्&zwj;न से तुम्&zwj;हारा क्&zwj;या मतलब था?&quot;</p>
<p>
	साइमन ने कहा - &quot;आज ही रात को इसका पति सकुशल यहाँ पहुँच जाएगा। हमारे आदमियों की सहायता से इसका पति, एक और गुलाम और उसकी माता भागने में सफल होकर शरण लेने के लिए यहाँ आ रहे हैं। मुझे जैसे ही खबर मिली, मैंने तुरंत उनके लिए गाड़ी और आदमी भेज दिए हैं कि उन्&zwj;हें निर्विघ्&zwj;न यहाँ ले आएँ।&quot;</p>
<p>
	राचेल - &quot;क्&zwj;या इलाइजा को यह खबर नहीं सुनाओगे? यह सुनकर तो उसके आनंद की सीमा न रहेगी।&quot;</p>
<p>
	इलाइजा को खबर सुनाने की सम्&zwj;मति देकर साइमन अपने कमरे में चले गए। राचेल ने तुरंत इलाइजा को बुलाकर कहा - &quot;बेटी, मैं तुम्&zwj;हें एक खबर सुनाती हूँ।&quot;</p>
<p>
	यह सुनकर इलाइजा बहुत घबराई। सोचने लगी - न जाने क्&zwj;या आफत आ पड़ी है। पर राचेल ने उसे धीरज देकर कहा - &quot;खबर अच्&zwj;छी है, डरो मत। तुम्&zwj;हारा स्&zwj;वामी भागने में सफल हो गया है। आज रात को यहाँ आ जाएगा।&quot;</p>
<p>
	इलाइजा के दिल पर उस समय क्&zwj;या बीत रही थी, यह वही जानेगा जिसने कभी ऐसी दशा का सामना किया हो। एकाएक यह शुभ संवाद सुनने से उसके हृदय में इतना आनंद हुआ कि वह उसके वेग को सँभाल न सकी। देखते-देखते इलाइजा बेसुध हो गई। रूथ और राचेल उसे होश में लाने के लिए उसके मुँह पर पानी छिड़कने लगीं। बहुत रात बीतने पर उसे होश आया। चेत होने पर जब इलाइजा ने आँखें खोलीं तो देखा कि उसके स्&zwj;वामी की गोद में उसका सिर है। देखते-देखते सवेरा हो गया और सूर्य निकल आया। राचेल सबके भोजन का प्रबंध करने लगी। दोपहर को सबने मिलकर एक साथ भोजन किया। इसके पहले जार्ज ने कभी किसी पुरुष के साथ भोजन नहीं किया था। घर के पालतू कुत्ते-बिल्लियों की तरह उसे खाना पड़ता था। दास-व्&zwj;यवसायी के यहाँ जार्ज मनुष्&zwj;य के आकार का एक पशु विशेष था, किंतु यहाँ पर दु:ख-कातर साइमन हालीडे की दृष्टि में वह वास्&zwj;तविक मनुष्&zwj;य है। हालीडे के अकृत्रिम स्&zwj;नेह और सहृदयता ने आज जार्ज के हृदय में ईश्&zwj;वर के अस्तित्&zwj;व पर दृढ़ विश्&zwj;वास ला दिया। संसार के अन्&zwj;याय और अविचारों को देखकर जार्ज को ईश्&zwj;वर की करुणा पर विश्&zwj;वास नहीं होता था। उसकी यह धारणा हो गई थी कि इस संसार में ईश्&zwj;वर नहीं है, पर ईश्&zwj;वर भक्&zwj;त हालीडे का सदाचरण देखकर उसकी नास्तिकता दूर हो गई। इतने दिन बाद जार्ज को ईश्&zwj;वर पर भरोसा हुआ।</p>
<p>
	साइमन हालीडे के बारह वर्ष का एक छोटा लड़का था। उसने पिता से कहा - &quot;बाबा, अगर पुलिस तुम्&zwj;हें पकड़ ले तो वह तुम्&zwj;हारा क्&zwj;या करेगी?&quot;</p>
<p>
	साइमन ने कहा - &quot;पकड़ लेगी तो सजा देगी। तब क्या तुम और तुम्&zwj;हारी माता मिलकर खेती से अपनी जिंदगी बसर नहीं कर सकोगे? ईश्&zwj;वर सबका रक्षक है, वह तुम लोगों की भी रक्षा करेगा।&quot;</p>
<p>
	उनकी बातें सुनकर जार्ज ने बड़ी घबराहट से पूछा - &quot;क्&zwj;यों साहब, क्&zwj;या मुझे बचाने में आप लोगों पर कोई आफत आने का डर है?&quot;</p>
<p>
	साइमन ने कहा - &quot;तुम इससे बेफिक्र रहो। अच्&zwj;छे कामों के लिए मैं सदा अपनी जान देने को तैयार रहता हूँ। बलवान के अत्&zwj;याचार से निर्बल की रक्षा करना ही मेरे जीवन का सबसे बड़ा उद्देश्&zwj;य है। मेरी विपत्ति के लिए तुम्हें संकोच करने की आवश्&zwj;यकता नहीं। मैंने तुम्&zwj;हारे उपकार के लिए कुछ नहीं किया है। जिस परमात्&zwj;मा की कृपा से हमें दोनों समय रोटियाँ मिलती हैं, केवल उसी का यह प्रिय कार्य है। तुम यहाँ आराम करो। आज ही रात को हमारे दो आदमी तुम्&zwj;हें पास के दूसरे ठिकाने पर पहुँचा आएँगे। मुझे खबर लगी है कि पकड़नेवाले और पुलिस के लोग तुम्&zwj;हारी खोज में यहाँ आ रहे हैं।&quot;</p>
<p>
	जार्ज ने शंकित होकर कहा - &quot;साहब, तब तो अभी चल देना अच्&zwj;छा होगा।&quot;</p>
<p>
	साइमन हालिडे ने उसे धीरज देकर कहा - &quot;डरो मत! मंगलमय ईश्&zwj;वर की कृपा से हमारे आदमी तुम्&zwj;हें रात को सुरक्षित स्&zwj;थान में पहुँचा आएँगे। दिन में यहाँ किसी आफत का खटका नहीं है।&quot;</p>
</div></body></html>