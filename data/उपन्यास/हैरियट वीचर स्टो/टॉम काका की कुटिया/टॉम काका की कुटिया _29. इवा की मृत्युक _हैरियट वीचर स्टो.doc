<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	इस संसार में सच्&zwj;चा वीर कौन है? जिसने अपनी दृढ़ भुजाओं के प्रताप से अनेक राजाओं का गर्व चूर किया है, सहस्रों नर-नारियों पर आधिपत्&zwj;य जमाया है, क्&zwj;या वह सच्&zwj;चा वीर है? जिसके बल से निर्बल सदा थरथराते, काँपते रहते हैं, जिसकी निर्दयता को स्&zwj;मरणकर रोमांच हो आता है, क्&zwj;या वह सच्&zwj;चा वीर है? नहीं, कभी नहीं! वीर वह है, जो मौत से जरा भी नहीं डरता, सदा सुख-शांति से मरने को तैयार रहता है। वीर वह है, जो संसार की भलाई के निमित्त, जन-साधारण के हितार्थ, अपने जीवन का बलिदान करने में जरा भी संकोच नहीं करता। सच्&zwj;चा वीर तो वही है, जो कभी किसी को सताता नहीं, और जगत में प्रेम का प्रवाह बहाकर मनुष्&zwj;यों के अदम्&zwj;य हृदयों को अपने वश में कर सकता है।</p>
<p>
	इस छोटी नन्&zwj;हीं बालिका को देखिए। यह अपने रोग की यंत्रणा से अत्&zwj;यंत पीड़ित है, पर इसे अपना दु:ख नहीं है। दूसरों का दु:ख देखकर आँसू बहा रही है; दूसरों के दु:ख के ध्&zwj;यान में अपनी पीड़ा भूल गई है। क्&zwj;या इसके जीवन में सच्&zwj;ची वीरता के लक्षण नहीं दिखाई देते?</p>
<p>
	तीसरे पहर का समय है। इवा अपनी चारपाई पर पड़ी हुई है। सामने उसकी छोटी बाइबिल रखी है। उसे कभी खोलती है, कभी बंद करती है, कभी थोड़ी देर तक पढ़ती है। इसी समय एकाएक उसे बरामदे से अपनी माता की कर्कश आवाज सुनाई देती है:</p>
<p>
	&quot;क्&zwj;यों री लड़की, यहाँ खड़ी क्&zwj;या उत्&zwj;पात मचा रही है? बता, तूने फूल क्&zwj;यों तोड़े?&quot; इसी के बाद इवा को एक जोर के तमाचे की आवाज सुनाई दी। फिर उसने टप्&zwj;सी को बोलते हुए सुना - &quot;मेम साहब, ये सब मिस इवा के लिए...&quot;</p>
<p>
	बीच में ही उसे रोकती हुई वह बोली - &quot;मिस इवा का नाम लेकर कैसा बहाना बनाती है! तू समझती है, वह तेरे फूल चाहती है। तू किसी काम की नहीं है, हब्शिन भाग, यहाँ से!&quot;</p>
<p>
	शक्ति के न रहने पर भी क्षण भर में इवा अपनी खाट से उठकर बरामदे में आ पहुँची। बोली - &quot;आह, माँ, उसे मत भगाओ! मुझे फूल बड़े अच्&zwj;छे लगते हैं। ये सब मुझे दे दो। मैं फूल चाहती हूँ।&quot;</p>
<p>
	मेरी ने कहा - &quot;क्&zwj;यों इवा, तेरा कमरा तो इस समय फूलों से भरा पड़ा है?&quot;</p>
<p>
	&quot;मुझे और भी चाहिए। टप्&zwj;सी, वे सब फूल यहाँ ले आ।&quot;</p>
<p>
	टप्&zwj;सी अब तक हाथ से सिर पकड़े खड़ी थी। इवा की बात सुनकर उसने धीरे-धीरे जाकर बड़े संकोच से फूल इवा के हाथ में दिए। उसके चेहरे पर अब पहले का-सा निस्&zwj;संकोच, बेलाग और बेपरवाही का भाव दिखाई नहीं देता था।</p>
<p>
	इवा ने उन फूलों को देखकर कहा - &quot;बड़ा सुंदर गुलदस्&zwj;ता बनाया है।&quot;</p>
<p>
	वास्&zwj;तव में टप्&zwj;सी ने बड़े जतन से भाँति-भाँति के फूल और पत्तियाँ चुनकर वह गुलदस्&zwj;ता बनाया था। इवा की बात सुनकर उसका मुख प्रफुल्लित हो उठा।</p>
<p>
	इवा ने कहा - &quot;टप्&zwj;सी, तू बड़ी अच्&zwj;छी तरह से फूल सजाती है। मेरा एक खाली फूलदान पड़ा है। मैं चाहती हूँ कि तू इसके लिए फूलों का एक गुलदस्&zwj;ता रोज बना दिया करे।&quot;</p>
<p>
	मेरी ने तुनककर कहा - &quot;बड़ी अनोखी बात है! वह क्&zwj;या गुलदस्&zwj;ता बनाएगी?&quot;</p>
<p>
	इवा बोली - &quot;माँ, तुम्&zwj;हारा इसमें क्&zwj;या बिगड़ता है? जैसा टप्&zwj;सी का जी चाहेगा, बना लेगी। तुम उसे रोको मत।&quot;</p>
<p>
	टप्&zwj;सी सिर झुकाकर खड़ी रही। फिर जब वह जाने लगी तो इवा ने देखा, उसकी आँखों से आँसू बह रहे हैं।</p>
<p>
	इवा ने अपनी माँ से कहा - &quot;माँ, बेचारी टप्&zwj;सी मेरे लिए कुछ करना चाहती है।&quot;</p>
<p>
	&quot;करना-धरना क्&zwj;या चाहती है, वह खाली उत्&zwj;पात करना चाहती है। वह जानती है कि फूल तोड़ने की मनाही है, इसी से वह तोड़ती है। पर तुम्&zwj;हें यदि उसका फूल तोड़ना अच्&zwj;छा लगता है, तो ठीक है।&quot;</p>
<p>
	&quot;माँ, मेरी समझ में टप्&zwj;सी में पहले से अब बहुत फर्क है, वह सुधरने की बड़ी कोशिश कर रही है।&quot;</p>
<p>
	मेरी ने उदासीनता से हँसकर कहा - &quot;अभी उसे सुधरने में बहुत देर लगेगी। कोशिश करने से यदि सुधारा जा सकता है तो अभी उसे बहुत दिनों तक सिर खपाना पड़ेगा।&quot;</p>
<p>
	इवा बोली - &quot;माँ, तुम जानती हो कि हर एक चीज हमेशा उसके खिलाफ रही है।&quot;</p>
<p>
	&quot;नहीं, यहाँ आने के बाद तो उसके लिए सब-कुछ अनुकूल है। उसे कितना समझाया गया, कितने सदुपदेश दिए गए। आदमी किसी के लिए जहाँ तक कर सकता है, किया गया, फिर भी वह जैसी थी वैसी ही है, और वैसी ही रहेगी; तुम उसे सुधार नहीं सकती हो।&quot;</p>
<p>
	इवा बोली - &quot;माँ, हम लोग बड़े स्&zwj;नेह और यत्&zwj;न से पलते हैं। हमारे माता-पिता, भाई-बंधु हम सबको प्&zwj;यार करते हैं, इसी से हमें भले बनने का मौका रहता है; पर उस बेचारी को बचपन से ही कोई प्&zwj;यार करनेवाला नहीं था। फिर वह कैसे सुधरती?&quot;</p>
<p>
	मेरी ने जम्हाई लेते हुए कहा - &quot;यही होगा। जाने दो। देखो, आज कैसी गर्मी है?&quot;</p>
<p>
	इवा ने कहा - &quot;माँ, क्&zwj;या तुम्&zwj;हें विश्&zwj;वास नहीं होता कि टप्&zwj;सी भी कभी भली बनकर स्&zwj;वर्गीय प्रकृति प्राप्&zwj;त कर सकती है?&quot;</p>
<p>
	मेरी हँसकर बोली - &quot;स्&zwj;वर्गीय प्रकृति! तुम्&zwj;हारे सिवा और कोई इस बात पर विश्&zwj;वास नहीं कर सकता।&quot;</p>
<p>
	&quot;पर माँ, क्&zwj;या ईश्&zwj;वर ने उसे नहीं रचा है? हम लोगों की भाँति टप्&zwj;सी भी क्&zwj;या ईश्&zwj;वर की संतान नहीं है?&quot;</p>
<p>
	&quot;हाँ, यह हो सकता है। मैं मानती हूँ कि ईश्&zwj;वर ने प्रत्&zwj;येक व्&zwj;यक्ति को बनाया है। अच्&zwj;छा, मेरी सूँघनेवाली शीशी कहाँ है?&quot;</p>
<p>
	माँ के मुँह से ऐसी बात सुनकर इवा ने अर्ध-स्&zwj;फुट स्&zwj;वर से कहा - &quot;ओफ, कैसे दु:ख की बात है!&quot;</p>
<p>
	मेरी ने सुन लिया। बोली - &quot;दु:ख की क्&zwj;या बात है?&quot;</p>
<p>
	&quot;माँ, ये हब्&zwj;शी भी अच्&zwj;छी शिक्षा मिलने से, प्&zwj;यार का व्&zwj;यवहार पाने से स्&zwj;वर्गीय प्रकृति प्राप्&zwj;त कर सकते हैं। पर ये लोग बाल-बच्&zwj;चों सहित नरक की ओर जा रहे हैं। नित्&zwj;य इनका पतन हो रहा है। कोई इनकी सहायता करनेवाला नहीं है।&quot;</p>
<p>
	&quot;हम लोग इनकी सहायता नहीं कर सकते। इनकी चिंता करके मरना बेकार है। मैं नहीं जानती कि इनके प्रति हमारा क्&zwj;या कर्तव्&zwj;य है? हमें अपने सुख-वैभव के लिए ईश्&zwj;वर का कृतज्ञ होना चाहिए। नाहक औरों की चिंता करना व्&zwj;यर्थ है।&quot;</p>
<p>
	इवा ने बड़े दु:खी स्&zwj;वर में कहा - &quot;मैं तो अपने सुख से संतुष्&zwj;ट नहीं रह सकती। मुझे इन दीन-दुखियों की दशा देखकर बड़ी पीड़ा होती है।&quot;</p>
<p>
	मेरी व्&zwj;यंग्&zwj;य से बोली - &quot;तुम्&zwj;हारी यह बड़ी अनोखी पीड़ा है। मेरा विश्&zwj;वास है कि अपने धर्म के अनुसार यही ठीक है कि हम अपने सुख के लिए ईश्&zwj;वर का उपकार मानें।&quot;</p>
<p>
	जान पड़ता है, मेरी ने ऐंग्&zwj;लो-इंडियन संहिता से क्रिश्चियन धर्म की शिक्षा पाई थी, इसी से उसने बाइबिल की दस आज्ञाओं (टेन कमांडमेंट्स) पर एकदम हरताल फेर दी थी।</p>
<p>
	इवा ने अपनी माता से कहा - &quot;माँ, मैं अपने सिर के कुछ बाल कटवाना चाहती हूँ।&quot;</p>
<p>
	मेरी ने पूछा &quot;क्&zwj;यों?&quot;</p>
<p>
	&quot;मैं अपने प्रेमियों को इनमें से कुछ बाल अपने हाथ से दे जाना चाहती हूँ। क्&zwj;या तुम बुआ को बुलाकर मेरे बाल नहीं कटवा दोगी?&quot;</p>
<p>
	मेरी ने दूसरे कमरे से मिस अफिलिया को पुकारकर बुलाया।</p>
<p>
	अफिलिया के आने पर इवा ने अपने घुँघराले बालों को हाथ में लेकर उन्&zwj;हें हिलाते हुए कहा - &quot;बुआ, आओ, भेड़ को मूंड़ दो।&quot;</p>
<p>
	सेंटक्&zwj;लेयर उसी समय इवा के निमित्त कुछ फल लिए हुए कमरे में आया और बोला - &quot;यह क्&zwj;या हो रहा है?&quot;</p>
<p>
	इवा ने कहा - &quot;बाबा, मैं बुआ से अपने सिर के बाल कटवा रही हूँ - बहुत बढ़ गए हैं। इससे मेरे सिर में गर्मी बढ़ जाती है। इसके अतिरिक्&zwj;त मैं कुछ बाल बाँट भी जाना चाहती हूँ।&quot;</p>
<p>
	मिस अफिलिया अपनी कैंची लेकर आई।</p>
<p>
	सेंटक्&zwj;लेयर ने कहा - &quot;देखना जीजी, बड़ी होशियारी से बाल काटना, बालों की शोभा मत बिगाड़ देना। नीचे-नीचे के जो दिखाई नहीं पड़ते हैं, सो काट दो। इवा के घुँघराले बालों पर मुझे अभिमान है।&quot;</p>
<p>
	इवा ने उदासी से कहा - &quot;यह क्&zwj;यों?&quot;</p>
<p>
	सेंटक्&zwj;लेयर बोला - &quot;हाँ, तुम्&zwj;हारे बाल उस समय सुंदर रहने चाहिए, जब मैं तुम्&zwj;हें अपने साथ लेकर तुम्&zwj;हारे चाचा के खेत पर हेनरिक को देखने चलूँगा।&quot;</p>
<p>
	इवा ने कहा - &quot;वहाँ मैं कभी नहीं जाऊँगी। बाबा, मैं उससे अच्छे देश को जा रही हूँ। तुम मेरी बात का विश्&zwj;वास करो। बाबा, तुम क्&zwj;या देखते नहीं हो कि मैं दिन-प्रति-दिन थकती जा रही हूँ।&quot;</p>
<p>
	सेंटक्&zwj;लेयर ने दु:ख-भरे स्&zwj;वर में कहा - &quot;इवा, मुझे दबाकर ऐसी भयंकर बात पर क्&zwj;यों विश्&zwj;वास दिलाना चाहती हो?&quot;</p>
<p>
	इवा बोली - &quot;केवल इसलिए कि यह बात सत्&zwj;य है, बाबा! यदि तुम इस पर विश्&zwj;वास कर लोगे, तो शायद इसके संबंध में मेरी तरह ही अनुभव करोगे।&quot;</p>
<p>
	सेंटक्&zwj;लेयर चुप होकर व्&zwj;यथित-हृदय से कटे हुए सुंदर बालों की ओर देखने लगा। बालों का एक-एक गुच्&zwj;छा उठाकर इवा भी उत्&zwj;सुकता से देख रही थी और उन्&zwj;हें अँगुलियों के चारों ओर लपेट रही थी। बीच-बीच में शंकित होकर पिता के मुख की ओर भी देख लेती थी।</p>
<p>
	मेरी ने कहा - &quot;मुझे जिसका खटका था, अंत में वही हुआ। जिस सोच में दिन-&zwj;दिन मेरा शरीर गिरता जाता है, मेरी उम्र कम होती जाती है, वही हुआ। मेरे दु:ख-दर्द का कोई साथी नहीं है। सेंटक्&zwj;लेयर, बहुत जल्&zwj;दी तुम देखोगे कि मैं ठीक कहती थी।&quot;</p>
<p>
	सेंटक्&zwj;लेयर ने बड़े तीखे और रूखेपन से कहा - &quot;निस्&zwj;संदेह तुम्&zwj;हें शांति मिलेगी।&quot;</p>
<p>
	मेरी रूमाल से आँखें ढककर लेट गई।</p>
<p>
	इवा की नीली चमकीली आँखें एक बार पिता पर और फिर माता पर पड़ने लगीं। यह दृष्टि शांत दृष्टि थी। जीवनमुक्&zwj;त आत्&zwj;मा की गूढ़दर्शी दृष्टि थी। आज उसे अपने पिता और माता की प्रकृति का पूर्ण अनुभव हुआ। उसने हाथ के इशारे से पिता को अपने पास बुलाया। वह आकर उसके पास बैठ गया।</p>
<p>
	इवा ने कहा - &quot;बाबा, मेरी शक्ति दिन-पर-दिन कम होती जा रही है, और मैं जानती हूँ कि मुझे शीघ्र ही इस संसार को छोड़ना पड़ेगा। कुछ बातें ऐसी हैं, जिन्&zwj;हें मैं तुमसे कहना चाहती हूँ और कुछ काम ऐसे हैं, जिन्&zwj;हें करना मेरा कर्तव्&zwj;य है। उन्&zwj;हें करने के लिए भी मैं तुमसे प्रार्थना करनेवाली हूँ। तुम इस बात से ऐसे नाराज हो कि मुझे एक शब्&zwj;द भी मुँह से नहीं निकालने देते। पर मेरे जी को ये बातें बहुत खलती हैं। मैं कहे बिना नहीं रह सकती। तुम अब प्रसन्&zwj;नता से मुझे कहने की आज्ञा दो।&quot;</p>
<p>
	सेंटक्&zwj;लेयर ने एक हाथ से अपनी आँखें पोंछते हुए और दूसरे से इवा का हाथ पकड़ते हुए कहा - &quot;मेरी प्&zwj;यारी बच्&zwj;ची, जो कहना हो, कहो।&quot;</p>
<p>
	इवा बोली - &quot;अच्&zwj;छा बाबा, यदि तुम मेरी बात मानते हो, तो मैं अपने सब नौकरों को अपने पास इकट्ठा देखना चाहती हूँ। मुझे उनसे कुछ बातें कहनी हैं।&quot;</p>
<p>
	सेंटक्&zwj;लेयर ने बड़ी सहिष्&zwj;णुता से कहा - &quot;अच्&zwj;छा।&quot;</p>
<p>
	मिस अफिलिया ने सब दास-दासियों को बुला भेजा। थोड़ी देर में सारे दास-दासी उस कमरे में आकर इकट्ठे हो गए।</p>
<p>
	इवा तकिए के सहारे लेटी हुई थी। उसके खुले बाल मुँह के चारों ओर बिखरे हुए थे। दोनों आँखों में कुछ ललाई आ जाने से दुर्बल शरीर और भी पीला दिखाई दे रहा था। नेत्रों से मानो आत्&zwj;मा की उज्&zwj;ज्&zwj;वल ज्&zwj;योति निकल रही थी। बालिका एकाग्रता से प्रत्&zwj;येक दास-दासी का मुख देख रही थी।</p>
<p>
	दास-दासियों का जी सहसा उमड़ पड़ा। वह ममतापूर्ण कांतिमय मुख, पास पड़े कतरे हुए लंबे बाल, सेंटक्&zwj;लेयर का शोक-संतप्&zwj;त मुख, मेरी की आह- ये सब बातें उनके कोमल हृदय में घुस गईं। वे सब घोर विषाद से ठंडी साँस लेने लगे। थोड़ी देर के लिए वहाँ शमशान जैसा सन्&zwj;नाटा छा गया।</p>
<p>
	इवा ने अपना सिर उठाया और घुमाकर बड़े आग्रह से एक नजर सब पर डाली। सबके मुँह पर उदासीनता और भय की रेखाएँ थी। दासियाँ कपड़ों से मुँह ढाँक-ढाँककर सिसकने लगीं।</p>
<p>
	इवा ने कहा - &quot;मेरे प्&zwj;यारे भाइयो, मैं तुम्&zwj;हें प्&zwj;यार करती हूँ, इसी लिए मैंने तुम सबको यहाँ बुलवाया है। तुम सबको मैं हृदय से चाहती हूँ। आज मुझे तुम लोगों से कुछ बातें कहनी हैं... मैं चाहती हूँ कि तुम लोग सदा उन्&zwj;हें याद रखो, क्&zwj;योंकि मैं तुम्&zwj;हें छोड़ रही हूँ। अब मैं बहुत ही थोड़े दिनों की मेहमान हूँ।&quot;</p>
<p>
	इतना कहने के बाद सेवकों-सेविकाओं के सुबकने और सर्द आहें भरने से वह कमरा इस तरह भर गया कि उस बालिका की कमजोर आवाज सुनने की संभावना न रही। वह कुछ देर चुप रही, फिर ऐसे स्थिर कंठ से बोली कि वे सब शांत-मौन हो गए। वह कहने लगी:</p>
<p>
	&quot;यदि तुम लोगों का मुझपर हार्दिक प्रेम है तो तुम्&zwj;हें मेरे बोलने में विघ्&zwj;न नहीं डालना चाहिए। मेरी बातें ध्&zwj;यान से सुनो। मैं तुमसे तुम्&zwj;हारी आत्&zwj;माओं के संबंध में कुछ कहना चाहती हूँ। मुझे दु:ख है कि तुममें से बहुतेरे बड़े लापरवाह हैं। तुम लोग केवल इस जगत् की बातें सोचते रहते हो। मैं चाहती हूँ कि तुम लोग इस बात को भी ध्&zwj;यान में रखो कि इस जगत् के अलावा एक और सुंदर जगत् है, जहाँ ईसा रहते हैं। मैं वहाँ जाती हूँ, तुम्&zwj;हें भी वहाँ जाने का अधिकार है। पर यदि तुम वहाँ जाना चाहते हो तो तुम्&zwj;हें अपना आज के जैसा व्&zwj;यर्थ निरुद्देश्&zwj;य और आदर्शहीन जीवन नहीं बिताना चाहिए। तुम्&zwj;हें अपने जीवन में अब कुछ सुधार करना चाहिए। तुम्&zwj;हें याद रखना चाहिए कि तुममें से प्रत्&zwj;येक व्&zwj;यक्ति दिव्&zwj;य जीवन का सुख प्राप्&zwj;त कर सकता है। तुम भले बनने की कोशिश करोगे तो ईश्&zwj;वर तुम्&zwj;हारी सहायता करेंगे। ईश्&zwj;वर सदा भले कामों का सहायक होता है। तुम्&zwj;हें ईश्&zwj;वर की प्रार्थना करनी चाहिए और तुम्&zwj;हें पढ़ना चाहिए।&quot;</p>
<p>
	इतना कहने के बाद बालिका कुछ देर को रुकी। वह उन्&zwj;हें करुण दृष्टि से देखती रही। फिर दु:खित हृदय से बोली - &quot;हाय प्&zwj;यारे भाइयों, कितने दु:ख की बात है कि तुम पढ़ना नहीं जानते! और इससे तुम्&zwj;हें कितना दु:ख है!&quot;</p>
<p>
	उसका गला भर आया, उसने तकिए में मुँह छिपा लिया और सिसकने लगी। जिन्&zwj;हें सुनाकर इवा ये बातें कह रही थी, वे उसे चारों ओर से घेरे खड़े थे। उसको बिलखते देखकर वे सब-के-सब भी रो पड़े।</p>
<p>
	उन लोगों को इस प्रकार रोते देख इवा ने अपने को सँभाला और अपना अश्रुपूर्ण मुख उठाकर उज्&zwj;ज्&zwj;वल, मृदुल मुस्&zwj;कान से बोली - &quot;कोई चिंता नहीं... मैंने सदा तुम लोगों के लिए दयालु प्रभु से प्रार्थना की है, और मैं जानती हूँ कि तुम्&zwj;हारे पढ़ना न जानने पर भी तुम्&zwj;हारा सुधार करने में ईश्&zwj;वर तुम लोगों की सहायता करेंगे। तुम उस ईश्&zwj;वर से सहायता माँगो, और अपने सुधार की चेष्&zwj;ट करो! तुमसे जब भी बन सके, धर्म-पुस्&zwj;तक पढ़ो। मुझे आशा है कि मैं तुम सबों को स्&zwj;वर्ग में देखूँगी।&quot;</p>
<p>
	इवा की बात समाप्&zwj;त होने पर टॉम, मामी और कुछ पुराने सेवकों ने धीरे-धीरे कहा - &quot;परम पिता की इच्&zwj;छा पूर्ण हो!&quot;</p>
<p>
	इनमें जो बहुत छोटी उम्र के और चिंताहीन थे, उनका हृदय भी इस समय दु:ख से भर गया। वे घुटनों में सिर रखकर सिसकने लगे।</p>
<p>
	इवा ने कहा - &quot;मैं जानती हूँ, तुम सब मुझे प्&zwj;यार करते हो।&quot;</p>
<p>
	इसके बाद उन सभी के लिए उसने अपनी शुभकामना भेंट की।</p>
<p>
	इवा बोली - &quot;हाँ, मैं जानती हूँ, खूब जानती हूँ, कि तुम सब मुझे प्&zwj;यार करते हो। तुममें से एक भी ऐसा नहीं, जिसने मुझे अपना हार्दिक स्&zwj;नेह न दिया हो। मैं चाहती हूँ कि तुम्&zwj;हें कोई ऐसी चीज दे जाऊँ कि उसे जब तुम देखो, तभी मुझे याद करो। मैं तुम सबको अपने बालों की एक-एक लट देती हूँ। और जब तुम इसे देखो, तो सोचना कि मैं तुम लोगों से प्&zwj;यार करती थी, मैं स्&zwj;वर्ग में चली गई हूँ और मैं चाहती हूँ कि तुम सब को वहाँ देखूँ।&quot;</p>
<p>
	रोते और सिसकते हुए सब सेवक-सेविकाओं ने उस नन्&zwj;हीं बालिका के कोमल हाथों से उसके निर्मल प्&zwj;यार की वह यादगार बड़ी श्रद्धा के साथ अपने हाथों में सँभाल ली। उस हृदय-द्रावक दृश्&zwj;य को कैसे बताया जाए! कोई रोता हुआ जमीन पर औंधे मुँह पड़ा था, कोई मन-ही-मन दयालु ईश्&zwj;वर से बालिका के मंगल की प्रार्थना कर रहा था, और कोई उसके कपड़ों का सिरा चूम रहा था। जिसके मन में जैसे आता था, बालिका के लिए अपना शोक और प्रेम दिखलाता था।</p>
<p>
	जब वे सब लोग प्&zwj;यार की भेंट-स्&zwj;वरूप बालों की लटें पा चुके, तब मिस अफिलिया ने यह समझकर कि भीड़ रहने से रोगी को बेचैनी होगी, उन सबको संकेत से बाहर जाने को कहा। सब चले गए। केवल टॉम और मामी दो रह गए।</p>
<p>
	इवा ने कहा - &quot;टॉम काका, यह एक सुंदर गुच्&zwj;छा मैंने तुम्&zwj;हारे लिए रख छोड़ा है। यह सोचकर बड़ा ही हर्ष होता है कि मैं तुम्&zwj;हें स्&zwj;वर्ग में देखूँगी। मुझे इसका पूर्ण विश्&zwj;वास है।&quot; फिर स्&zwj;नेह के साथ अपनी बूढ़ी धाय मामी से लिपटकर वह बोली - &quot;मामी, तुम बड़ी सीधी और दयालु हो। मैं तुम्&zwj;हें बहुत प्&zwj;यार करती हूँ। मैं जानती हूँ कि तुम भी स्&zwj;वर्ग में पहुँचोगी।&quot;</p>
<p>
	मामी ने जोर से रोते हुए कहा - &quot;मेरी प्&zwj;यारी बच्&zwj;ची, तेरे बिना मैं कैसे जीऊँगी? तुझे छाती से लगाकर मैं अपनी संतान का दु:ख भूले हुए थी।&quot;</p>
<p>
	मिस अफिलिया ने मामी और टॉम को धीरे-धीरे वहाँ से बाहर कर दिया। सोचा कि सब चले गए; पर जैसे ही वह घूमी, उसने देखा कि टप्&zwj;सी वहाँ खड़ी थी। मिस अफिलिया ने एकाएक कहा - &quot;तू किधर से आ टपकी?&quot;</p>
<p>
	टप्&zwj;सी ने आँखों से आँसू पोंछते हुए कहा - &quot;मैं यहाँ ही तो थी। मिस इवा, मैं सदा से बुरी लड़की हूँ; पर क्&zwj;या आप मुझे भी अपने बालों की एक लट नहीं देंगी?&quot;</p>
<p>
	इवा बोली - &quot;हाँ, टप्&zwj;सी, तुझे जरूर दूँगी। यह ले, तू जब-जब भी इन बालों को देखना, तब-तब अपने मन में यही सोचना कि मैं भी तुझे बहुत चाहती थी और मेरी इच्&zwj;छा थी कि तू भली लड़की बन जाए।&quot;</p>
<p>
	टप्&zwj;सी ने रुद्ध कंठ से कहा - &quot;मिस इवा, मैं भली बनने की बराबर कोशिश कर रही हूँ। पर भला बनना बड़ा कठिन काम है। मेरी समझ में नहीं आता कि मैं इसमें किसकी मदद लूँ।&quot;</p>
<p>
	इवा ने कहा - &quot;इसे ईश्&zwj;वर जानते हैं, टप्&zwj;सी, वे तुझे प्&zwj;यार करते हैं, वे ही तेरी सहायता करेंगे।&quot;</p>
<p>
	टप्&zwj;सी रोते-रोते चुपचाप वहाँ से चली गई! बालों के गुच्&zwj;छे को उसने अपनी छाती में आदर से छिपा लिया।</p>
<p>
	सबके चले जाने पर मिस अफिलिया ने किवाड़ बंद कर लिए। जब ये सारी बातें हो रही थीं, तब मिस अफिलिया की आँखों से भी लगातार आँसुओं की धारा बह रही थी, पर वह बुद्धिमानी रमणी अपने शोक को रोककर रोगी को आराम पहुँचाने की चिंता कर रही थी और चारों ओर से इस शोक-प्रदर्शन से कहीं रोगी का कष्&zwj;ट बढ़ न जाए, इस डर से वह स्&zwj;वयं चुप बैठी थी।</p>
<p>
	सेंटक्&zwj;लेयर भी एक हाथ से आँखें ढाँपे चुपचाप लड़की के पास बैठा था। सबके चले जाने पर भी वह उसी तरह बैठा रहा।</p>
<p>
	इवा के पिता के हाथ पर अपना हाथ रखते हुए कहा - &quot;बाबा!&quot;</p>
<p>
	सेंटक्&zwj;लेयर सहसा चौंक उठा। उसका सारा शरीर रोमांचित हो गया, लेकिन वह कुछ बोला नहीं।</p>
<p>
	इवा ने फिर पुकारा - &quot;बाबा!&quot;</p>
<p>
	सेंटक्&zwj;लेयर ने तीव्र यंत्रणा से छटपटाते हुए कहा - &quot;अब नहीं सहा जाता - विधाता मुझपर बड़ा निर्दयी है।...&quot;</p>
<p>
	मिस अफिलिया ने कहा - &quot;वह ईश्&zwj;वर की चीज है - उसकी इच्&zwj;छा है कि इसका जो चाहे, करे।&quot;</p>
<p>
	&quot;शायद ऐसा ही हो, लेकिन इससे कष्&zwj;ट सहना कुछ सहज तो नहीं होता।&quot; बड़े सूखे और भारी स्&zwj;वर से सेंटक्&zwj;लेयर ने यह बात कहकर मुँह फेर लिया। उसकी आँखों से आँसू भरे हुए थे। इवा ने उठकर पिता की गोद में अपना सिर रखते हुए कहा - &quot;बाबा, तुम्&zwj;हारी बातें सुनकर मेरा हृदय फटा जाता है। तुम इतना दु:ख मत करो।&quot; और वह फफक उठी।</p>
<p>
	इवा को रोते देखकर पिता को बड़ा भय हुआ। उसकी चिंता-धारा दूसरी ही ओर बह चली।</p>
<p>
	सेंटक्&zwj;लेयर ने कहा - &quot;मेरी बेटी इवा, अब शांत हो जा। मुझे भ्रांति हो गई थी, मैंने अन्&zwj;याय किया है। तुम जो सोचने या करने को कहोगी, मैं वहीं सोचूँगा और वही करूँगा। तुम मेरे लिए दु:ख मत करो। मैं ईश्&zwj;वर को आत्म-समर्पण करूँगा। ईश्&zwj;वर को दोष देकर मैंने बड़ा अन्&zwj;याय किया है। अब फिर ऐसी बात मुँह से नहीं निकालूँगा।&quot;</p>
<p>
	इवा बहुत थकी-सी होकर अपने पिता की गोद में पड़ी रही और वह उसे प्&zwj;यारे-प्&zwj;यारे शब्&zwj;दों से सांत्&zwj;वना देने लगा।</p>
<p>
	मेरी वहाँ से उठकर अपने सोने के कमरे में चली गई। वहाँ उसे बार-बार मूर्च्&zwj;छा आने लगी।</p>
<p>
	इवा के पिता ने विषाद से मुस्&zwj;कराकर कहा - &quot;इवा बेटी, मुझे तो तुमने अपने बालों की एक भी लट नहीं दी।&quot;</p>
<p>
	इवा ने हँसकर कहा - &quot;बाबा, तुम्&zwj;हारे तो सभी हैं। तुम्&zwj;हारे और माँ के ही हैं। हाँ, बुआ जितनी लटें चाहें, उन्&zwj;हें तुम दे देना। मैंने तो बस अपने दास-दासियों को अपने हाथ से दिए हैं, क्&zwj;योंकि बाबा, तुम जानते हो, मेरे चले जाने के बाद उन्&zwj;हें शायद कोई न देता... और मुझे आशा है कि इन बालों को देखकर वे मेरी याद जरूर करेंगे।...&quot;</p>
<p>
	&quot;बाबा, तुम क्रिश्चियन हो या नहीं?&quot; इवा ने कुछ संदेह से पूछा।</p>
<p>
	सेंटक्&zwj;लेयर ने जवाब दिया - &quot;तुम ऐसा क्&zwj;यों पूछती हो?&quot;</p>
<p>
	इवा ने कहा - &quot;तुम ऐसे भलेमानस होकर भी क्रिश्चियन नहीं हो, इस पर मुझे आश्&zwj;चर्य है।&quot;</p>
<p>
	सेंटक्&zwj;लेयर ने पूछा - &quot;क्रिश्चियन के क्&zwj;या गुण होते हैं, इवा?&quot;</p>
<p>
	इवा बोली - &quot;जो क्राइस्&zwj;ट को सब चीजों से अधिक प्&zwj;यार करे।&quot;</p>
<p>
	सेंटक्&zwj;लेयर ने कहा - &quot;क्&zwj;या तुम ऐसा करती हो, बेटी?&quot;</p>
<p>
	इवा बोली &quot;नि:संदेह!&quot;</p>
<p>
	सेंटक्&zwj;लेयर ने कहा - &quot;तुमने तो कभी उसे देखा भी नहीं...।&quot;</p>
<p>
	इवा ने उत्तर दिया - &quot;नहीं, देखने से क्&zwj;या बनता-बिगड़ता है! मेरा उस पर विश्&zwj;वास है, और कुछ दिनों में मैं उसे देख लूँगी।&quot;</p>
<p>
	यह कहते-कहते इवा का मुख एक दिव्&zwj;य आनंद से खिल उठा। सेंटक्&zwj;लेयर ने फिर कुछ नहीं कहा। यह भाव उसने पहले अपनी माता में देखा था, पर स्&zwj;वयं उसके हृदय में कोई ऐसा भाव नहीं था।</p>
<p>
	इसके बाद इवा का रोग दिन-दिन बढ़ता ही गया। अब उसके जीने की कोई आशा न रही।</p>
<p>
	मिस अफिलिया दिन-रात सिरहाने बैठी उसकी सेवा-शुश्रूषा करती थी। इस विपत्ति के समय उसकी असाधारण धीरता, बुद्धिमत्ता और शुश्रूषा में तत्&zwj;परता को देखकर कोई भी उसे मन-ही-मन सराहे बिना नहीं रह सकता था।</p>
<p>
	टॉम अधिकतर इवा के कमरे में रहता था। वह कभी इवा को गोद में उठाकर बरामदे में टहलाता, कभी सवेरे की साफ ताजा हवा में घुमाने के लिए उसे बाग में ले जाता और कभी किसी पेड़ की छाया में बैठकर पहले की तरह इवा को उत्तम भक्ति के भजन सुनाता।</p>
<p>
	इवा का पिता भी प्राय: उसे गोद में लेकर घुमाता था, पर उसका शरीर विशेष सबल न होने के कारण वह जल्&zwj;दी थक जाता था। तब इवा कहती - &quot;बाबा मुझे टॉम की गोद में दे दो। वह मुझे गोद में लेना चाहता है, मेरे लिए कुछ भी करने में वह बड़ा प्रसन्&zwj;न होता है।&quot;</p>
<p>
	सेंटक्&zwj;लेयर ने कहा - &quot;बेटी ऐसा ही मैं भी अनुभव करता हूँ।&quot;</p>
<p>
	इवा की सेवा करने की इच्&zwj;छा केवल टॉम ही को नहीं रहती थी, बल्कि घर के सभी सेवक उसके लिए हृदय से कुछ करना चाहते थे और उन बेचारों से जो-कुछ हो सकता था, करते भी थे।</p>
<p>
	इवा की सेवा करने के लिए मामी बहुत छटपटाती थी, पर उसे कोई अवसर ही नहीं मिलता था, क्&zwj;योंकि दिन-रात मेरी उसे अपनी ही टहल-चाकरी से फुर्सत नहीं होने देती थी। मेरी कहती कि कन्&zwj;या की पीड़ा के कारण उसका मन बड़ा बेचैन हो गया है। उसकी यंत्रणा के मारे कोई चैन नहीं लेने पाता था। रात को भी मामी को कम-से-कम बीस बार जगाकर तंग करती थी - कभी पैर दबवाती, कभी सिर पर पानी डलवाती; कभी रूमाल ढुढ़वाती। कभी कहती - जा, देखकर आ, इवा के कमरे में कैसा शोर हो रहा है। कभी कहती - रोशनी आ रही है, परदा डाल दे। कभी कहती - अँधेरा है, परदा उठा दे! वह दिन में भी मामी को, इवा के कमरे के अलावा इधर-उधर चारों ओर दौड़ाती ही रहती थी। इससे मामी कभी-कभी छिपकर पल भर के लिए इवा को देख आती थी।</p>
<p>
	एक दिन मेरी ने कहा - &quot;इस समय अपने शरीर के विषय में विशेष सावधान रहना मैं अपना कर्तव्&zwj;य समझती हूँ। एक तो यों ही कमजोर हूँ, उस पर इवा की सेवा-शुश्रूषा ओर भार-सँभालने का सारा बोझ मुझपर है।&quot;</p>
<p>
	सेंटक्&zwj;लेयर ने कहा - &quot;अच्&zwj;छा, क्&zwj;या सचमुच ऐसा है? मैं तो समझता था कि बहन ने तुम्&zwj;हें इससे छुट्टी दे रखी है।&quot;</p>
<p>
	मेरी बोली - &quot;ठीक है, तुम मर्द हो, अत: मर्दों की-सी बातें करते हो। तुम्&zwj;हें पता ही नहीं कि संतान की पीड़ा माता के मन पर कैसा असर डालती है। भला ऐसी दशा में माँ का मन कैसे बेफिक्र हो सकता है? हाय, मेरे मन की दशा कोई नहीं समझता। सेंटक्&zwj;लेयर, मैं तुम्&zwj;हारी तरह बेपरवाह बनकर नहीं रह सकती।&quot;</p>
<p>
	सेंटक्&zwj;लेयर को मेरी की बात पर हँसी आ गई। इस दु:ख के अवसर पर भी हँसी आने से सेंटक्&zwj;लेयर को निर्दयी न समझा जाए। ऐसी उज्&zwj;ज्&zwj;वल शक्ति की लहरों में उसकी आत्&zwj;मा की परलोक-यात्रा आरंभ हुई थी। ऐसी शीतल-मंद-सुगंध वायु के झोंके खाती हुई वह जीवन की क्षुद्र नौका स्&zwj;वर्ग की ओर जा रही थी कि इस बात का ध्&zwj;यान तक न आता था कि यह सब उसकी मौत के समान है। बालिका को कोई विशेष शारीरिक यंत्रणा न थी। अदृष्&zwj;ट रीति से शनै:-शनै: उसकी निर्बलता बढ़ती जाती थी। शांति और पवित्रता की एक मधुर लहर बालिका के चारों ओर उछालें ले रही थी। उसके मुख की वह सात्त्विक ज्&zwj;योति, हृदय की वह गंभीर स्&zwj;नेह-राशि, आत्&zwj;मा का वह जीवित विश्&zwj;वास और प्राणों की वह स्थिर प्रफुल्&zwj;लता देखकर किसी के भी हृदय में एक अद्भुत और नवीन शांति का विकास हो सकता था। यह शांति ईश्&zwj;वर -निर्भरता के भाव से उत्&zwj;पन्&zwj;न शांति न थी, तो क्&zwj;या आशा थी? असंभव! यह भूत-भविष्&zwj;य से सर्वथा निराली, वर्तमान की एक शांतिमय अवस्&zwj;था थी, यह शांति सेंटक्&zwj;लेयर के मन को ऐसी सांत्&zwj;वना देती कि अब उसे भयावह भविष्&zwj;य को सोचने की इच्&zwj;छा ही न होती।</p>
<p>
	अपनी आसन्&zwj;न मृत्&zwj;यु के संबंध में इवा के हृदय में जो पूर्वाभास था, उसे उसके विश्&zwj;वासी परिचारक टॉम के सिवा और कोई न जानता था। पिता का हृदय दुखने के डर से इवा उससे अपनी दशा छिपाती ही थी, पर टॉम से वह अपनी कोई बात कहने में संकोच नहीं करती थी। मृत्&zwj;यु के कुछ ही पूर्व जब शरीर से आत्&zwj;मा का बंधन ढीला पड़ने लगता है तब हृदय को आप-ही-आप मौत के पैरों की आहट मिल जाती है। इवा ने जब यह जान लिया कि मृत्&zwj;यु बहुत निकट आ गई है तब उसने टॉम को यह बात बताई। उसी दिन से टॉम ने अपनी कोठरी में सोना छोड़ दिया। अब वह इवा के कमरे से लगे बरामदे में लेटा रहता था, जिससे कोई जरूरी काम हो तो वह तुरंत वहाँ पहुँच सके।</p>
<p>
	मिस अफिलिया ने एक दिन उससे कहा - &quot;टॉम, तुम कुत्ते की तरह इधर-उधर क्&zwj;यों पड़े रहते हो? मैं तो समझती थी कि तुम सभ्&zwj;य आदमी की भाँति अपनी कोठरी में सोते होगे।&quot;</p>
<p>
	टॉम बोला - &quot;हाँ, मैं हमेशा अपने कमरे में ही सोया करता हूँ, पर अब...&quot;</p>
<p>
	अफिलिया ने कहा - &quot;अब क्&zwj;या?&quot;</p>
<p>
	टॉम ने उत्तर दिया - &quot;जी, जरा धीरे बोलिए, कहीं सेंटक्&zwj;लेयर साहब न सुन लें। आप जानती हैं कि दुलहे की खबर रखने के लिए किसी को जागना चाहिए।&quot;</p>
<p>
	अफिलिया ने कहा - &quot;तुम्&zwj;हारे कहने का क्&zwj;या मतलब है?&quot;</p>
<p>
	टॉम बोला - &quot;आप जानती हैं, बाइबिल में लिखा है, आधी रात के समय वहाँ बड़ा शोर-गुल हुआ - देखो, दुलहा आ पहुँचा। मिस फीली, मैं हर रात को उसी की बाट देखा करता हूँ। मैं यहाँ से हटकर नहीं सो सकता।&quot;</p>
<p>
	अफिलिया ने कहा - &quot;क्&zwj;यों टॉम काका, तुम ऐसा क्&zwj;यों सोचते हो?&quot;</p>
<p>
	टॉम ने जवाब दिया - &quot;मिस इवा मुझसे बहुत-सी बातें कहती हैं। आत्&zwj;मा के पास परमात्&zwj;मा अपना दूत भेजते हैं। मिस फीली, यह पवित्र बालिका जब स्वर्ग में जाने लगेगी तब स्&zwj;वर्ग के द्वार खुल जाएँगे, हम सब लोग स्&zwj;वर्ग की उज्&zwj;ज्&zwj;वल प्रभा का दर्शन पाकर कृतार्थ होंगे। मैं उस समय उसके पास ही रहना चाहता हूँ।&quot;</p>
<p>
	अफिलिया बोली - &quot;टॉम काका, क्&zwj;या मिस इवा ने तुमसे कहा है कि और दिनों के बजाय आज उसे अधिक तकलीफ है?&quot;</p>
<p>
	टॉम ने कहा - &quot;नहीं, पर आज सवेरे उन्&zwj;होंने मुझसे यह कहा कि मैं परलोक के बहुत पास पहुँच गई हूँ, देवदूत उन्&zwj;हें संदेशा सुना गए हैं।&quot;</p>
<p>
	रात के कोई दस बजे होंगे। उस समय मिस अफिलिया और टॉम के बीच ये बातें हुईं। मिस अफिलिया बाहर का दरवाजा बंद करने आई थी।</p>
<p>
	मिस अफिलिया घबरानेवाली स्&zwj;त्री न थी। सहज में उनका मन अधीर होनेवाला न था। पर टॉम की गंभीर विश्&zwj;वासपूर्ण बात सुनकर वह बड़ी घबराई। और दिनों के बजाय उस दिन शाम से ही इवा अधिक प्रसन्&zwj;न और स्&zwj;वस्&zwj;थ दीख पड़ती थी। वह बिछौने पर बैठी सोच रही थी कि अपने गहने किसे देगी तथा अपनी पसंद की और-और चीजें किसे देगी। उस दिन बहुत दिनों के बाद इवा के शरीर में थोड़ी-सी फुर्ती दीख रही थी।</p>
<p>
	उस दिन शाम को कमरे में आने पर सेंटक्&zwj;लेयर ने उसे और दिनों से स्&zwj;वस्&zwj;थ और सबल देखकर कहा - &quot;इवा, आज बहुत अच्&zwj;छी जान पड़ती है। बीमारी के बाद ऐसी प्रसन्न वह किसी दिन नहीं दिखाई दी थी।&quot;</p>
<p>
	फिर रात को सोने के लिए जाते समय सेंटक्&zwj;लेयर ने मिस अफिलिया से कहा - &quot;बहन, ईश्&zwj;वर की कृपा से आज इवा और दिनों से काफी अच्&zwj;छी जान पड़ती है। आशा है, जल्&zwj;दी ही ठीक हो जाएगी।&quot; इतना कहकर सेंटक्&zwj;लेयर अपने कमरे में जाकर बेफिक्री की नींद सो गया।</p>
<p>
	आधी रात हुई। सब सो रहे थे, पर अफिलिया की आँखों में नींद का नाम न था। वह बड़ी एकाग्रता से इवा के मुँह को निहार रही थी। पल-पल बदलते मुख के भाव देख रही थी। एकाएक इवा के चेहरे का भाव ऐसा बदला, मानो उसे लेने को स्&zwj;वर्ग-दूत आ पहुँचे हों। यह अवस्&zwj;था देखते ही मिस अफिलिया तत्&zwj;काल दरवाजा खोलकर बाहर आई। टॉम बाहर बैठा था। रात को उसने पल भर के लिए भी आँखें बंद नहीं की थीं। अफिलिया ने उसे देखते ही कहा - &quot;टॉम, जल्&zwj;दी से डाक्&zwj;टर को लाओ।&quot;</p>
<p>
	टॉम उधर डाक्&zwj;टर के यहाँ गया, इधर मिस अफिलिया ने आकर सेंटक्&zwj;लेयर के दरवाजे की कुंडी हिलाई।</p>
<p>
	उसने कहा - &quot;भैया, जल्&zwj;दी बाहर आओ।&quot;</p>
<p>
	इन शब्&zwj;दों के कान में पड़ते ही सेंटक्&zwj;लेयर को अपना दिल बैठता-सा मालूम हुआ। उसने समझ लिया कि सर्वनाश की घड़ी आ पहुँची। वह झटपट इवान्&zwj;जेलिन के कमरे में पहुँचा। वहाँ जाकर देखा तो इवान्&zwj;जेलिन के मुँह पर दु:ख की कोई रेखा नहीं थी। सदा का-सा एकाग्र तथा मधुर भाव बालिका के मुख पर विराज रहा था। तब क्&zwj;यों ऐसा लगा कि आज इवा की घड़ियाँ पूरी हो गई हैं? उसके शरीर में एकदम सुस्&zwj;ती दौड़ गई थी, हाथ-पैर बर्फ के जैसे ठंडे हो गए थे। बस मुख-कमल, आध्&zwj;यात्मिक ज्&zwj;योति के कारण, ज्&zwj;यों-का-त्&zwj;यों खिला हुआ था, तनिक भी नहीं मुरझाया था।</p>
<p>
	टॉम जल्&zwj;दी ही डाक्&zwj;टर को लेकर पहुँच गया। डाक्&zwj;टर ने मिस अफिलिया से पूछा - &quot;यह हालत कब से है?&quot;</p>
<p>
	अफिलिया ने जवाब दिया - &quot;आधी रात के बाद से।&quot;</p>
<p>
	सारे घर में शोर मच गया। सब लोग जाग उठे। बरामदे में भीड़ लग गई। घर में दौड़-धूप की आवाजें सुनाई देने लगीं, परंतु सेंटक्&zwj;लेयर ने किसी से न कुछ कहा, न सुना। वह चुपचाप एकटक निद्रित बालिका के मुँह की ओर ही ताकता रहा।</p>
<p>
	थोड़ी देर के बाद आप-ही-आप बोला - &quot;बेटी एक बार जाग पड़ती... मैं एक बार और इस मुख की मधुर वाणी सुन लेता...&quot;</p>
<p>
	यह कहकर उसने इवा के कान के पास मुँह ले जाकर कहा - &quot;बेटी इवा!&quot;</p>
<p>
	ये शब्&zwj;द सुनकर उन दोनों सुधावर्षी सुदीर्घ नेत्रों का पर्दा हट गया। उसने सिर उठाकर बोलने की चेष्&zwj;टा की, पर शरीर बेदम था।</p>
<p>
	सेंटक्&zwj;लेयर ने कहा - &quot;इवा, तू मुझे पहचानती है?&quot;</p>
<p>
	बालिका ने अस्&zwj;फुट स्&zwj;वर में कहा - &quot;बाबा।&quot;</p>
<p>
	बड़े कष्&zwj;ट से उसने अपनी छोटी-छोटी भुजाएँ उठाकर पिता के गले में डाल दीं। देखते-ही-देखते वे दोनों कोमल हाथ लटक गए। पल भर के लिए उसके चेहरे का भाव बदला। बस, यह अंतिम घड़ी थी। आत्&zwj;मा देह को छोड़कर जाने की तैयारी में थी।... इवा के मुख-कमल पर पल भर के लिए यंत्रणा के चिह्न देखकर सेंटक्&zwj;लेयर का धीरज जाता रहा। उसे कष्&zwj;ट से साँस लेते देखकर बोल उठा - &quot;अरे टॉम, यह सब सहा नहीं जाता... मेरे प्राण इवा का कोई भी दु:ख नहीं सह सकते!... मेरी जान गई... तुम प्रार्थना करो, जिससे यह घड़ी टल जाए।&quot;</p>
<p>
	टॉम की आँखों से आँसुओं की झड़ी लगी हुई थी। अपने मालिक की यह दयनीय दशा देखकर वह आकाश की ओर मुँह करके परमेश्&zwj;वर से प्रार्थना करने लगा। विश्&zwj;वास और भक्ति में भी कैसी अद्भुत शक्ति होती है! टॉम की प्रार्थना सुनी गई, पल भर में इवा की वह यंत्रणा दूर हो गई। टॉम बोल उठा - &quot;धन्&zwj;य भगवन्! धन्&zwj;य पिता! सारी यंत्रणाओं के अंत का समय आ गया है!&quot;</p>
<p>
	बालिका के वे दोनों सुदीर्घ नेत्र स्&zwj;वर्ग की ओर देख रहे थे, मानो वह विशाल और स्थिर दृष्टि से पुकारकर कह रही थी - &quot;संसार के सारे दु:ख दूर हो गए।&quot;</p>
<p>
	सेंटक्&zwj;लेयर ने धीरे से कहा - &quot;इवा!&quot;</p>
<p>
	किंतु उसने नहीं सुना।</p>
<p>
	फिर उसके पिता ने कहा - &quot;बेटी, तुम क्&zwj;या देख रही हो?&quot;</p>
<p>
	वह मुख कमल मधुर हास्&zwj;य से जैसे खिल उठा। बालिका ने अस्&zwj;फुट स्&zwj;वर से कहा - &quot;अहा, प्रेम-आनंद-शांति!&quot; और उसके बाद देह जीवन-शून्&zwj;य हो गई। आत्&zwj;मा ने मृत्&zwj;यु को पार करके अमरत्&zwj;व प्राप्&zwj;त कर लिया। निर्मल-प्रकृति देव-बाला ने पाप और अत्&zwj;याचारपूर्ण संसार से कूचकर भगवान की गोद में सहारा ले लिया।</p>
</div></body></html>