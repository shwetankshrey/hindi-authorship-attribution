<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	जिस जहाज पर दास-व्&zwj;यवसायी हेली सवार था वह चलते-चलते मिसीसिपी नदी में पहुँच गया। इस जहाज पर रूई के ढेर-के-ढेर लदे हुए थे। इस कारण दूर से यह एक सफेद पहाड़-सा दिखाई देता था। जहाज के डेकों पर बड़ी भीड़ थी। सबसे ऊँचे डेक के एक कोने में एक रूई के गट्ठे पर टॉम बैठा हुआ था।</p>
<p>
	कुछ तो शेल्&zwj;वी साहब के कहने से और कुछ टॉम का सीधा स्&zwj;वभाव देखकर, हेली का उस पर विश्&zwj;वास हो गया था। पहले वह उसे हर समय अपनी आँखों के सामने रखता था और जंजीर से जकड़े रहता था। पर जब उसने देख लिया कि टॉम अपनी वर्तमान दशा में कोई असंतोष नहीं प्रकट करता तब उसके बंधन खोल दिए और उसे इच्&zwj;छानुसार घूमने का अधिकार दे दिया। दूसरे दासों के साथ यह रियायत नहीं थी। काम न रहने पर टॉम ऊपर डेक के एक रूई के गट्ठे पर जाकर बैठ जाता और एकाग्रचित होकर बाइबिल पढ़ा करता। इस समय भी वह बाइबिल पढ़ रहा था।</p>
<p>
	नदी के किनारे खेत-ही-खेत दिखाई पड़ रहे थे। उनमें हजारों दास-दासी फूस की झोपड़ी डालकर रहते थे। इनसे थोड़ी ही दूर पर खेत के मालिकों के सुंदर बंगले और आराम-बाग थे। यह हृदय-स्&zwj;पर्शी दृश्&zwj;य देखते-देखते टॉम के हृदय में पिछली बातें जाग उठीं। उसे केंटाकी के मालिक के खेत और उससे सटी हुई अपनी हवादार कुटिया का ध्&zwj;यान आ गया। संगी-साथियों की दावतें उसकी आँखों के सामने नाचने लगीं। उसकी स्&zwj;त्री संध्&zwj;या-समय का भोजन बना रही है। उसके पुत्र हँस-हँसकर खेल रहे हैं। सबसे छोटा लड़का उसकी गोद में बैठा हुआ अपनी तोतली बोली से उसे खुश कर रहा है। टॉम एकाएक चौंक पड़ा, देखा, पेड़-पल्&zwj;लव, खेती-बाड़ी सब एक-एक करके पीछे छूटे जा रहे हैं। जहाज के कल-पुरजों की आवाज फिर सुनाई देने लगी। तब उसे अपनी वर्तमान अवस्&zwj;था का स्&zwj;मरण हुआ और जान पड़ा कि अब वे सुख के दिन सदा के लिए उसे छोड़ गए। उसके हाथ में जो बाइबिल थी, उस पर आँसू टपकने लगे। आँखें पोंछकर टॉम बाइबिल में शांति के उपदेश ढूँढ़ने लगा। उसने बड़ी उम्र में पढ़ना सीखा था, इससे उसे जल्&zwj;दी-जल्&zwj;दी पढ़ने का अभ्&zwj;यास नहीं था। वह एक-एक शब्&zwj;द का अलग-अलग उच्&zwj;चारण करते हुए पढ़ रहा था - &quot;अपने हृदय में... अशांति मत पैदा होने दो। पिता के यहाँ बहुत स्&zwj;थान है। मैं वहाँ... तुम्&zwj;हारे लिए जगह... करने... जा रहा हूँ।&quot;</p>
<p>
	&quot;इस संसार में तुम्&zwj;हारा जीवन चाहे किसी दशा में क्&zwj;यों न कटे, किंतु परम-पिता की मंगलमय भुजाएँ तुम्&zwj;हारे लिए सदा फैली हुई हैं।&quot; बाइबिल में यह शांतिप्रद और आशाप्रद उपदेश पढ़कर टॉम के हृदय में धीरज आ गया। वह बड़ा पक्&zwj;का विश्&zwj;वासी है। कुटिल दर्शनशास्&zwj;त्र की विषाक्&zwj;त युक्तियाँ और जटिल विज्ञान के तर्क-वितर्क उसके स्&zwj;वभाव-सिद्ध विश्&zwj;वास की जड़ पर कुठार नहीं चला सकते। यह तो वह स्&zwj;वप्&zwj;न में भी नहीं सोचता कि बाइबिल की बात भी झूठी हो सकती है। यही कारण है कि हजार निराशा रहने पर भी उसे आशा है, हजार कष्&zwj;टों के रहते भी उसके हृदय में शांति है। पुस्&zwj;तक इस समय भी उसके सामने खुली रखी है। उसकी प्रत्&zwj;येक पंक्ति में अतीत जीवन की सुख-स्&zwj;मृति जड़ी हुई है। भावी जीवन की सारी आशाएँ उसी पर निर्भर हैं।</p>
<p>
	इस जहाज के यात्रियों में एक अर्लिंस-निवासी धनवान सज्&zwj;जन थे। वह वारमंट प्रदेश से अपने घर को लौट रहे थे। उनके साथ पाँच-छ: वर्ष की एक बालिका और एक आत्&zwj;मीया रमणी थी। टॉम इस बालिका को बीच-बीच में इधर-से-उधर फिरते देखता था। वह एक जगह नहीं ठहरती थी, इससे वह मन भरकर उसे नहीं देख सकता था। लेकिन बालिका की सूरत इतनी मनोहारी थी कि उसे जो एक बार देखता, उसका जी बार-बार उसे देखने को करता था। बालिका का शरीर शैशव की सुकुमारता और अनुपम सौंदर्य से चमक रहा था। पर सौंदर्य के सिवा इस बालिका में और भी कुछ विशेषताएँ थीं। सौंदर्य से भी अधिक शोभाप्रद किसी अलौकिक माधुर्य से इस बालिका की मूर्ति चमचमा रही थी, जिससे देखने में वह साक्षात देव-कन्&zwj;या जान पड़ती थी। उसके मुख पर एक अपूर्व एकाग्रता का भाव था। उस पर एक विलक्षण कांति थी, जिसे देखकर प्रभु के उपासक भावुक व्यक्ति का मन स्&zwj;वयं मोहित हो जाता था। जो निरे नीरस और भावहीन हैं, उनके नेत्र भी आकर्षित हो जाते थे। यद्यपि उस आकर्षण का मतलब उनकी समझ में नहीं आता था, तथापि उनके हृदय में उस मुख की छाया प्रतिबिंबित होने लगती थी। इन भावों के होते हुए भी बालिका के मुख पर विशेष गंभीरता या विषाद के चिह्न नहीं दीख पड़ते थे, बल्कि वह चपल और खिलाड़ी जान पड़ती थी। वह देर तक एक जगह नहीं टिकती थी। अलमस्&zwj;त, मन-ही-मन गाती हुई, कभी इधर तो कभी उधर फिर रही थी। पिता और वह आत्&zwj;मीया रमणी बराबर उसकी ताक में लगे थे। जहाँ वह उनके पास पहुँची कि वे उसे पकड़ लेते थे, पर वह फिर अपने को छुड़ाकर भाग जाती थी, लेकिन वे उसे कहते कुछ नहीं थे। वह सदा ही सादे सफेद वस्&zwj;त्र पहने रहती थी और मजा यह कि बराबर नाना स्&zwj;थानों में दौड़-धूप करते रहने पर भी उसके उन स्&zwj;वच्&zwj;छ-सफेद वस्&zwj;त्रों में दाग या धब्&zwj;बा नहीं लगने पाता था।</p>
<p>
	जहाज के मल्&zwj;लाह और खलासी अपने-अपने कामों में लगे हुए हैं। बालिका एक-एककर हर एक के पास जाकर खड़ी होती है, सरल नेत्रों से उसकी ओर देखती है और सोचती है कि इसे कोई दु:ख तो नहीं है, इसे कोई पीड़ा तो नहीं है। बालिका कभी-कभी भीड़ में घुस जाती है और उसे देखकर कितने ही कोमलता-रहित शुष्&zwj;क अधरों पर स्&zwj;नेहमयी मुस्&zwj;कराहट छा जाती है। यदि कहीं बालिका को जरा भी ठोकर लगी या फिसलने की संभावना हुई, तो तत्काल कितने ही कठोर हाथ उसे पकड़कर उठा लेने के लिए फैल जाते हैं। जब वह सामने से निकलती है तो सब उसके लिए मार्ग छोड़ देते हैं।</p>
<p>
	टॉम का हृदय स्&zwj;वभाव से ही कोमल था। सुकुमारता पर मोहित होना सहृदय नीग्रो लोगों का एक जातीय गुण है। पहली बार देखते ही टॉम इस बालिका को मन-ही-मन प्&zwj;यार करने लगा। वह इस सुकुमारी बालिका को देवदूत समझने लगा। बालिका कभी-कभी जंजीर से बँधे हुए हेली के दासों के पास खड़ी होकर खिन्&zwj;न-चित्त से उनकी ओर देखती है, उनकी जंजीरों को हाथ में लेकर हिलाती-डुलाती है, अंत में ठंडी साँस लेकर वहाँ से हट जाती है। बालिका की ओर टॉम बड़ी उत्&zwj;सुकता से देखता था और जब वह पास आती तब उससे बातें करना चाहता था, पर ऐसा करने की उसकी हिम्मत नहीं हो रही थी।</p>
<p>
	बालक-बालिकाओं को खुश करने में टॉम बहुत ही कुशल था। वह तरह-तरह के बाजे, गुड़ियाँ और खिलौने बनाने में बड़ा उस्&zwj;ताद था। जब वह शेल्&zwj;वी साहब के यहाँ था तब बालक-बालिकाओं के लिए खिलौने बनाने की सामग्री अपनी जेब में रखता था। उनमें से कुछ चीजें अब तक उसकी जेब में पड़ी थीं।</p>
<p>
	एक दिन वह बालिका उसके पास आकर खड़ी हो गई। मौका देखकर टॉम बातचीत करने की इच्&zwj;छा से एक-एक करके जेब से तरह-तरह की चीजें निकालने लगा। बालिका शर्मीली थी। पहले तो वह कुछ न बोली, पर धीरे-धीरे उसके मन में कौतूहल और प्रसन्&zwj;नता का रंग जम गया। टॉम जब खिलौने बना रहा था, तब वह कुछ दूर बैठी बड़े ध्&zwj;यान से उसके बनाने के ढंग देख रही थी। जब खिलौने बनकर तैयार हो गए तब टॉम एक-एक करके बालिका के हाथ में देने लगा। बालिका संकोच सहित उसके हाथ से खिलौने लेने लगी। धीरे-धीरे बालिका की लज्&zwj;जा दूर हुई और दोनों में परिचितों की भाँति बातें होने लगीं।</p>
<p>
	टॉम ने पूछा - &quot;तुम्&zwj;हारा क्&zwj;या नाम है?&quot;</p>
<p>
	बालिका बोली - &quot;मेरा नाम इवान्&zwj;जेलिन सेंटक्&zwj;लेयर है। पर मुझे बाबा तथा सब लोग &#39;इवा&#39; कहते हैं। तुम्&zwj;हारा क्&zwj;या नाम है?&quot;</p>
<p>
	टॉम - &quot;मेरा नाम तो टॉम है, किंतु केंटाकी में मुझे लड़के &#39;टॉम काका&#39; कहते थे।</p>
<p>
	बालिका - &quot;तो मैं भी तुम्&zwj;हें टॉम काका ही कहा करूँगी। टॉम काका, तुम्&zwj;हारा नाम तो बड़ा प्&zwj;यारा है। अच्&zwj;छा काका, तुम कहाँ जाओगे?&quot;</p>
<p>
	टॉम - &quot;मुझे मालूम नहीं, कहाँ जाना होगा।&quot;</p>
<p>
	बालिका - (आश्&zwj;चर्य करके) &quot;ऐं! अपने जाने का ठिकाना भी नहीं जानते?&quot;</p>
<p>
	टॉम - &quot;दास-व्&zwj;यवसायी मुझे जिसके हाथ बेचेगा, उसी के घर जाऊँगा और मुझे यह क्&zwj;या मालूम कि वह किसके हाथ बेचेगा?&quot;</p>
<p>
	बालिका - &quot;मेरे पिता तुम्&zwj;हें खरीद सकते हैं। हमारे यहाँ तुम सुख से रहोगे। मैं अभी जाकर पिता से तुम्&zwj;हें खरीद लेने के लिए कहूँगी।&quot;</p>
<p>
	टॉम - &quot;अच्&zwj;छा, कहना।&quot;</p>
<p>
	इन बातों के जरा ही देर बाद जहाज लकड़ी लाने के लिए रुक गया। कुलियों के काम में सहायता करने के लिए टॉम किनारे पर जा रहा था। इसी समय इवा अपने पिता से बातें करते-करते अकस्&zwj;मात् जहाज से नदी में गिर पड़ी। उसका पिता उसके पीछे कूदने ही वाला था कि पीछे से एक आदमी ने उसे पकड़ लिया। इधर टॉम ने इसके पहले ही पानी में कूदकर इवा को पकड़ लिया था। इवा धारा में कुछ दूर बह गई थी, पर टॉम अच्&zwj;छा तैराक था। वह उसे पकड़कर तैरकर जहाज पर चढ़ आया। इवा बेहोश हो गई थी। उसके पिता उसे कमरे में ले जाकर होश में लाने के लिए नाना प्रकार के उपाय करने लगे। इधर भिन्&zwj;न-भिन्&zwj;न कमरों से स्त्रियों का दल सेंटेक्&zwj;लेयर के कमरे में पहुँचकर बनावटी सहानुभूति प्रकट करने लगा। इस सहानुभूति से होना तो क्&zwj;या था, उल्&zwj;टा इवा को होश में लाने के कार्य में कुछ देर के लिए व्&zwj;याघात पहुँचा। वास्&zwj;तव में इस संसार में बहुतेरे रोगियों को रोग-शैया पर इन सब परोपकारियों के ही कारण असामयिक मृत्&zwj;यु का शिकार बनना पड़ता है।</p>
<p>
	इवा बहुत शीघ्र होश में आ गई, पर उसके शरीर में कमजोरी कई दिनों तक बनी रही। चलते-चलते जहाज अर्लिंस पहुँचा। यात्रियों ने अपना सामान बाँधना आरंभ किया। टॉम ने नीचे के गोदाम से देखा कि इवान्&zwj;जेलिन का हाथ पकड़े हुए सेंटक्&zwj;लेयर साहब हेली के पास खड़े बातें कर रहे हैं और जब-तब हेली की बातें सुनकर हँस पड़ते हैं। कुछ पल के बाद सेंटक्&zwj;लेयर ने कहा - &quot;अजी, समझ लिया कि तुम्&zwj;हारा यह काला गुलाम बड़ा धर्मात्&zwj;मा है। देश भर का सारा ईसाई धर्म इसी काले चमड़े में भरा है। अब यह बोलो कि इस मरक्&zwj;को चमड़े में भरे हुए ईसाई धर्म के क्&zwj;या दाम लोगे? ज्&zwj;यादा-से-ज्&zwj;यादा मुझे कितना ठगना चाहते हो?&quot;</p>
<p>
	हेली - &quot;साहब, आपसे हम मजाक नहीं करते। तेरह सौ से एक कौड़ी कम नहीं लेंगे। आप के सर की कसम खाकर कहते हैं, हमें इन तेरह सौ में कोई बड़ा नफा नहीं है, लेकिन...&quot;</p>
<p>
	सेंटक्लेयर - &quot;लेकिन जान पड़ता है, आप तेरह सौ में बेचकर मुझपर बड़ी मेहरबानी कर रहे हैं।&quot;</p>
<p>
	हेली - &quot;यह बालिका इस गुलाम को खरीदने के लिए आग्रह कर रही है, इसी से तेरह सौ में दे देते हैं।&quot;</p>
<p>
	सेंटक्लेयर - (हँसते हुए) &quot;जी हाँ, तो यह कहिए न कि मुझपर नहीं, आप इस लड़की पर मेहरबानी कर रहे हैं। खैर, तो अब यह बताइए कि टॉम के ठीक दाम क्&zwj;या लीजिएगा?&quot;</p>
<p>
	हेली - &quot;साहब, जरा एक बार माल की तो परख कीजिए। कैसा हट्टा-कट्टा-चौड़ा मजबूत आदमी है! क्&zwj;या बड़ी खोपड़ी है! जान पड़ता है, अक्ल से भरी हुई है। आपकी सौगंध, चीज आला दर्जे की है। ऐसे गुलामों के बड़े दाम होते हैं। अपने मालिक का सारा काम यह बड़ी ईमानदारी से करता था। बड़े काम का आदमी है। एक बार इसके पहले मालिक का सर्टिफिकेट देख लीजिए, फिर कहिएगा। यह बड़ा धर्मात्&zwj;मा है। इसे केंटाकी भर के गुलाम अपना पादरी मानते थे।&quot;</p>
<p>
	सेंटक्लेयर - (हँसते हुए) &quot;खूब तब तो! हम इसे अपने घर का पादरी बना लेंगे। लेकिन हमारे यहाँ धर्म का आडंबर बहुत थोड़ा है। इससे शायद पादरी साहब के लिए काम न मिले।&quot;</p>
<p>
	हेली - &quot;आप तो सभी बातें मजाक में उड़ा देते हैं। हम आपसे क्&zwj;या कहें?&quot;</p>
<p>
	सेंटक्लेयर - &quot;यह कैसे? हमने आपकी कौन-सी बात मजाक में उड़ाई है? आप ही ने तो अभी फरमाया कि यह आदमी पादरी का काम करने की योग्&zwj;यता रखता है। हाँ, जरा दिखलाइएगा तो इसके पास किस विश्&zwj;वविद्यालय या किस लर्डबिशप का सर्टिफिकेट है?&quot;</p>
<p>
	इसी समय इवान्&zwj;जेलिन ने चुपके से अपने पिता के कान में कहा - &quot;बाबा, इसे खरीद लो। ये थोड़े-से रुपए तुम्&zwj;हारे लिए कुछ नहीं हैं। इस आदमी को खरीदने की मेरी बड़ी इच्&zwj;छा है।&quot;</p>
<p>
	इस पर सेंटक्&zwj;लेयर ने इवा की ठोड़ी पकड़कर हँसते हुए पूछा - &quot;क्&zwj;यों इवा, इसका क्&zwj;या करोगी? क्&zwj;या इसे घोड़ा बनाकर खेलेगी?&quot;</p>
<p>
	इवा - &quot;बाबा, मैं इसे सुख से रखूँगी। इसका दु:ख दूर करने के लिए इसे खरीदना चाहती हूँ।&quot;</p>
<p>
	सेंटक्लेयर - &quot;वाह, यह नई बात सुनी। इसे सुखी करने के लिए तू खरीदना चाहती है!&quot;</p>
<p>
	इतने में हेली ने शेल्&zwj;वी साहब के दिए हुए टॉम के सर्टि&zwj;फिकेट को निकालकर सेंटक्लेयर के हाथ में दिया। सेंटक्&zwj;लेयर ने अक्षर देखकर कहा - &quot;लिखावट तो भले आदमी की-सी है।&quot; फिर सर्टिफिकेट में &#39;धर्म&#39; शब्&zwj;द देखकर हँसते हुए कहा - &quot;अरे भाई, इस धर्म के मारे तो देश का सत्&zwj;यानाश हो जाएगा। अब इस देश की खैर नहीं जान पड़ती। क्रिश्चियन-धर्मावलंबी भाईयों के धर्म-व्&zwj;यवहार से तो नाकों दम आ ही रहा था, अब ये गुलाम भी धार्मिक बनने चले तो कहिए कुशल कहाँ! हमारे देश में धार्मिक पादरी, व्यवस्थापिका-सभा के धार्मिक मानवीय सदस्&zwj;य, धार्मिक शासन-कर्ता, धार्मिक वकील और धार्मिक विचारपति, नित्&zwj;यप्रति धर्म का ढोंग रच कर देश भर के लोगों को चकमा दे रहे हैं। नित नई जालसाजी और फरेब के फंदे देखने में आते हैं। पर ये गुलाम भी अब धार्मिक बनने चले हैं, यह बड़ी कठिनाई है। लगता है, अब धार्मिक बनकर काम करना मुश्किल हो जाएगा। आजकल तो गोरे इन गुलामों के लिए धर्म का काम करते हैं। इससे काम की कमी नहीं, परंतु अब जब ये गुलाम भी धार्मिक होने लगे तो देश में ऐसा कोई आदमी ही नहीं रह जाएगा, जिस पर धर्म की मूठ चलाई जा सके। खैर, बोलिए इस धर्म की आप क्&zwj;या कीमत चाहते हैं? क्&zwj;या धर्म का भाव आजकल कुछ बढ़ गया है? किसी समाचार-पत्र में तो नहीं देखा। हाँ, तो कहिए जनाब, इसके लिए क्&zwj;या भेंट चढ़ानी पड़ेगी?&quot;</p>
<p>
	हेली - &quot;असल में आप इसे खरीदना नहीं चाहते, यों ही मजाक कर रहे हैं। हम आपकी इस बात को मानते हैं कि इस दुनिया में कितने ही आदमी धर्म का जामा पहनकर लोगों पर हाथ साफ करते हैं, लेकिन सच्&zwj;चे आदमी भी दुनिया से निर्बीज नहीं हुए हैं। जो सच्&zwj;चा धार्मिक है, वह दुनिया को कभी धोखा नहीं देता। आप इस सर्टिफिकेट पर गौर क्&zwj;यों नहीं करते? टॉम के पहले मालिक ने इसकी कितनी बड़ाई की है, देखिए!&quot;</p>
<p>
	सेंटक्&zwj;लेयर- &quot;यदि आप निश्&zwj;चयपूर्वक मुझसे यह कह सकें कि धार्मिक आदमी को खरीदने से परलोक में भी मैं उसके धर्म का मालिक हो सकूँगा, उसके धर्म का फल भोग सकूँगा, तो मैं धर्म के नाम पर तुम्&zwj;हें कुछ अधिक रुपए दे सकता हूँ।&quot;</p>
<p>
	हेली - &quot;वाह साहब, भला ऐसा भी कहीं हुआ है? परलोक में एक के धर्म का मालिक दूसरा कैसे हो सकता है? जीते-जी यह आपका गुलाम है, इसलिए आपका माल है, लेकिन परलोक में इसका धर्म आपका माल कैसे होने लगा? हम तो ऐसा ही समझते हैं। आपको अधिक पूछताछ करनी हो तो पादरियों से सलाह कीजिए।&quot;</p>
<p>
	सेंटक्लेयर - मिस्&zwj;टर हेली, तब देखिए, जब इसका धर्म इसी के साथ रहेगा, मेरा उससे कोई संबंध न होगा, तब उस धर्म के लिए अधिक दाम माँगना अनुचित है।&quot;</p>
<p>
	इतना कहकर सेंटक्&zwj;लेयर ने हँसते हुए हेली के हाथ में नोटों की गड्डियाँ पकड़ा दीं। कहा - &quot;लीजिए, गिन लीजिए।&quot;</p>
<p>
	हेली ने नोट गिनकर प्रसन्&zwj;नापूर्वक जेब के हवाले किए और बिक्री का दस्&zwj;तावेज लिखकर सेंटक्&zwj;लेयर को दे दिया। सेंटक्&zwj;लेयर इवा को साथ लेकर टॉम के पास आया और मुस्&zwj;कराते हुए उसके कंधे पर हाथ रखकर कहा - &quot;आज से मैं तुम्&zwj;हारा मालिक हुआ। कहो, अपने नए मालिक को कैसा समझते हो?&quot;</p>
<p>
	टॉम ने घूमकर ज्यों ही सेंटक्&zwj;लेयर की ओर देखा, उसकी आँखों से आनंद के आँसू टपकने लगे। वास्&zwj;तव में जो कोई सेंटक्&zwj;लेयर के सदा हँसमुख, प्रसन्&zwj;न, स्&zwj;नेहमय चेहरे की ओर देखता था, उसका हृदय आनंद से भर जाता था। टॉम ने कुछ देर बाद सेंटक्&zwj;लेयर के प्रश्&zwj;न के उत्तर में कहा - &quot;श्रीमान्, परमात्&zwj;मा से आपके कल्&zwj;याण के निमित्त प्रार्थना करता हूँ। वह आपको सुखी रखे।&quot;</p>
<p>
	सेंटक्&zwj;लेयर ने टॉम से पूछा - &quot;तुम्&zwj;हारा नाम टॉम है न! तुम गाड़ी हाँकना जानते हो?&quot;</p>
<p>
	टॉम ने कहा - &quot;मैं अपने पुराने मालिक शेल्&zwj;वी साहब के यहाँ बराबर गाड़ी चलाता था।&quot;</p>
<p>
	यह सुनकर सेंटक्&zwj;लेयर ने कहा - &quot;तो ठीक है, तुम्&zwj;हें गाड़ी हाँकने का काम दिया जाएगा। लेकिन देखना, बिना जरूरत सप्&zwj;ताह में एक बार से ज्&zwj;यादा शराब मत पीना। रोज शराब पीकर गाड़ी हाँकोगे तो किसी-न-किसी दिन जान से हाथ धोना पड़ेगा।&quot;</p>
<p>
	पहले तो टॉम को यह बात सुनकर बड़ा अचंभा हुआ, फिर उसने दु:ख भरे शब्&zwj;दों में बड़ी नम्रता से कहा - &quot;जी, मैं शराब नहीं पीता&quot;</p>
<p>
	सेंटक्&zwj;लेयर ने टॉम के ये कातर वचन सुनकर कहा - &quot;हाँ,... मैंने सुना है कि तुम शराब नहीं पीते। यह बहुत अच्&zwj;छा है। पर तुम्&zwj;हारे दु:खित होने की कोई बात नहीं है। मैंने तो यों ही कह दिया था। तुम्&zwj;हारी बातचीत से मालूम होता है कि तुम सब काम अच्&zwj;छी तरह निभा लोगे।&quot;</p>
<p>
	टॉम ने कहा - &quot;जी, कोई भी काम हो, उसे मैं जी से करने की चेष्&zwj;टा करता हूँ।&quot;</p>
<p>
	इसी बीच इवान्&zwj;जेलिन ने टॉम का हाथ पकड़कर कहा - &quot;टॉम काका, तुम्&zwj;हें कोई डर नहीं। हमारे यहाँ तुम बड़े आनंद से रहोगे। बाबा कभी किसी को कष्&zwj;ट नहीं देते। बाबा से कोई बात करने आता है तो वे हँसते ही रहते हैं।&quot;</p>
<p>
	सेंटक्&zwj;लेयर ने प्&zwj;यार से इवा के सिर पर हाथ फेरकर कहा - &quot;इस प्रशंसा के लिए मैं तेरा कृतज्ञ हूँ।&quot;</p>
</div></body></html>