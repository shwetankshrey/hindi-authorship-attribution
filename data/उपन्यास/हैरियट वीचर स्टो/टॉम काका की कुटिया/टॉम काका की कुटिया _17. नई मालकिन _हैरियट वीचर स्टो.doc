<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	यहाँ से टॉम के जीवन के इतिहास के साथ और भी कई व्&zwj;यक्तियों का संबंध आरंभ होता है। अत: उन लोगों का कुछ परिचय देना आवश्&zwj;यक है।</p>
<p>
	अगस्टिन सेंटक्&zwj;लेयर के पिता लुसियाना के एक रईस और जमींदार थे। इनके पूर्वज कनाडा-निवासी थे। अगस्टिन के पिता जन्&zwj;मभूमि छोड़कर लुसियाना चले आए और वहाँ कुछ जमीन लेकर बहुत से गुलामों से काम लेने लगे और धीरे-धीरे एक अच्&zwj;छे जमींदार हो गए। अगस्टिन के चाचा वारमंट में जा बसे और वहाँ खेती करने लगे।</p>
<p>
	अगस्टिन की माता का जन्&zwj;म हिउग्&zwj;नो संप्रदाय के एक फ्रांसीसी उपनिवेशी के घर हुआ था। अगस्टिन का शरीर जन्&zwj;म से ही अपनी माता की भाँति दुर्बल था। वारमंट की जलवायु बड़ी अच्&zwj;छी समझी जाती थी, इससे बहुत बचपन में ही अगस्टिन को अपने चाचा के यहाँ भेज दिया गया था।</p>
<p>
	अगस्टिन सेंटक्&zwj;लेयर में बचपन से ही कोमलता, उदारता और दयालुता के चिह्न स्&zwj;पष्&zwj;ट झलकते थे। ज्&zwj;यों-ज्&zwj;यों सेंटक्&zwj;लेयर की उम्र बढ़ती गई, उसके इन गुणों में भी वृद्धि होती गई। उसकी बुद्धि बड़ी प्रखर थी। उदारता और महत्ता उसके हृदय के स्&zwj;वाभाविक गुण थे। क्षुद्रता और नीचता आदि भाव उसके पास नहीं फटकने पाते थे। काम-काज में उसका मन नहीं लगता था। इससे उसके पिता ने सारे काम का भार अपने दूसरे लड़के अलफ्रेड पर डाल दिया था।</p>
<p>
	अगस्टिन की विश्&zwj;वविद्यालय की पढ़ाई शीघ्र ही समाप्&zwj;त हो गई। फिर उसके जीवन में उस लहर का संचार हुआ, जो एक बार सबके हृदयों को चंचल बना देती है। उस लहर से उसका प्रेमी हृदय नवीन अनुराग से उमड़ उठा, उसके जीवन-सरोवर में नया कमल खिल गया। जो हो, रूपक जाने दीजिए, संक्षेप में सुनिए, क्&zwj;या बात थी। सेंटक्&zwj;लेयर एक बुद्धिमती, रूप-गुणशीला रमणी के विशुद्ध प्रेम का पात्र हो गया। दोनों का विवाह तय हो गया। युवक अपने घर बड़े उत्&zwj;साह से विवाह की तैयारियाँ करने लगा। इसी बीच उसकी प्रेमिका के अभिभावक का पत्र आया। लिखा था:</p>
<p>
	&#39;यह पत्र तुम्&zwj;हारे पास पहुँचने के पहले ही तुम्&zwj;हारी मनोनीता कुमारी किसी दूसरे की पत्&zwj;नी हो जाएगी।&#39;</p>
<p>
	इसी के साथ सेंटक्&zwj;लेयर के वे सब प्रेम-पत्र भी वापस आए, जो समय-समय पर उसने अपनी प्रेमिका कुमारी को भेजे थे।</p>
<p>
	इस पत्र को पाकर सेंटक्&zwj;लेयर दु:ख और आहत अभिमान से पागल-सा हो गया। हृदय की अनिवार्य यंत्रणा के वेग से अधीर होकर उसने निश्&zwj;चय किया कि अब सारी पिछली बातों को हृदय से एकदम भुला देगा। अदम्&zwj;य अभिमान के कारण उसने इस बेढंगी कार्रवाई का कारण भी न पूछा। उस पत्र के पाने के दो सप्&zwj;ताह के भीतर ही उसी नगर के एक धनवान वणिक की अति रूपवती कन्&zwj;या से उसका विवाह ठीक हो गया। यह संसार एकमात्र खरीद-फरोख्&zwj;त का बाजार है। विशुद्ध प्रेम और अकृत्रिम परिणय का सौदा इस बाजार में बहुत कम होता है, शायद ही कभी होता हो। अगस्टिन इसका अपवाद न था। उसे लाचार होकर संसार-प्रचलित क्रय-विक्रय की प्रथा का अवलंबन करना पड़ा। देखते-देखते उसका विवाह हो गया। जिस स्&zwj;त्री से सेंटक्&zwj;लेयर का विवाह हुआ था, उसकी जमा-पूँजी बस रुपया और सौंदर्य, यही दो चीजें थीं।</p>
<p>
	विवाह के उपरांत नव-दंपति इष्&zwj;ट-मित्रों के बीच हँसी-खुशी में दिन बिताने लगे।</p>
<p>
	किंतु एक महीना भी न होने पाया था कि एक दिन अगस्टिन के नाम एक पत्र आया। पत्र के सिरनामे पर वही परिचित अक्षर थे। पत्र देखकर सेंटक्&zwj;लेयर का मुँह पीला पड़ गया। काँपते हाथों से उसने पत्र लिया। जिस समय सेंटक्&zwj;लेयर को पत्र मिला था, उस समय मित्रों से उसका घर भरा हुआ था। वह एक आदमी से हँस-हँसकर बातें कर रहा था। ज्&zwj;यों-त्&zwj;यों अपनी बातें समाप्&zwj;त करके वह चुपके से निकल पड़ा। एकांत में जाकर उसने पत्र खोला। हाय! आज इस पत्र को पढ़ने से ही क्&zwj;या लाभ है?</p>
<p>
	वह पत्र सेंटक्&zwj;लेयर की पूर्व प्रेमिका के पास से आया था। उसे पढ़कर विवाह का पूरा रहस्&zwj;य मालूम हो गया।</p>
<p>
	पहले जिस अभिभावक का उल्&zwj;लेख किया गया है, उस नर-पिशाच ने अपनी अधीनस्&zwj;थ इस कुमारी को अपने पुत्र के साथ ब्&zwj;याहने की बड़ी चेष्&zwj;टा की; पर जब कन्&zwj;या किसी तरह राजी न हुई तब वह उस पर मनमाने अत्&zwj;याचार करने लगा। इससे भी जब सफलता न मिली, तो इस दगाबाज ने ऊपरवाली चाल चलकर सेंटक्&zwj;लेयर से उसका पवित्र नाता तोड़ दिया। इधर सेंटक्&zwj;लेयर का पत्र न पाने के कारण वह दिन-पर-दिन चिंतित रहने लगी। पत्र पर पत्र लिखे, पर उत्तर न मिला। हजार बार सोचा, पर कोई कारण समझ में नहीं आया। धीरे-धीरे उसके मन में तरह-तरह के संदेह और आशंकाएँ उठने लगीं। इसी सोच में वह दिन-पर-दिन सूखने लगी। अंत में एक दिन उस पापी अभिभावक की शठता उसे मालूम हो गई। वह जान गई कि इस नराधम ने उनके पारस्&zwj;परिक प्रेम में बाधा डालने की कुचेष्&zwj;टा की है।</p>
<p>
	पत्र पढ़कर सेंटक्&zwj;लेयर को सब बातों का पता चला। पत्र का अंतिम भाग आशापूर्ण वाक्&zwj;यों और प्रेमोक्तियों से भरा हुआ था। रमणी ने लिखा था- &quot;मैं जीते-जी तुम्&zwj;हारी ही हूँ।&quot; अभागा युवक उसे पढ़कर छटपटाकर रह गया। उसे मौत से भी अधिक दु:ख हुआ। पर क्&zwj;या करता! सोचा, अब दु:ख करने से पुरानी बात नहीं लौटती। उसने तुरंत उत्तर दे दिया। लिखा:</p>
<p>
	&quot;तुम्&zwj;हारा पत्र मिला, किंतु समय पर नहीं। अब मिलना न मिलना दोनों बराबर है। मुझे जो खबर मिली थी, उसे मैंने सच मान लिया। मैं उस समय पागल-सा हो गया था। मेरा विवाह हो गया। जो कुछ होना था, हो गया। कुछ भी बाकी नहीं रहा। अब सब बातें मन से भुला दो। जो हो गया सो हो गया।&quot;</p>
<p>
	इस घटना से सेंटक्&zwj;लेयर का सुख-स्&zwj;वप्&zwj;न भंग हो गया। उसका प्रेमी हृदय शुष्&zwj;क हो गया। उस काल्&zwj;पनिक सुख-शांति-पूर्ण संसार को कल्&zwj;पना से बिना कर देने पर सेंटक्&zwj;लेयर को प्रकृत संसार-पथ का पथिक होना पड़ा। वह कल्&zwj;पनानुरंजित संसार यथार्थ संसार से कितना भिन्&zwj;न है, इसका अनुभव उस संसार में प्रवेश किए बिना नहीं हो सकता।</p>
<p>
	उपन्&zwj;यासों में प्रणय-निराशा और मृत्&zwj;यु मानों एक साथ ही डोर में बँधे रहते हैं। ज्यों ही कोई प्रणय से निराश होता है, तुरंत मृत्&zwj;यु महारानी पहुँचकर उसके भग्&zwj;न हृदय की दारुण जलन को सदा के लिए ठंडा कर देती है।</p>
<p>
	परंतु प्रकृत जीवन और उपन्&zwj;यास में बड़ा भेद है। प्रकृत जीवन में उपन्&zwj;यास की भाँति मृत्&zwj;यु इतनी पास नहीं खड़ी रहती। संसार में नित्&zwj;य कितने ही लोगों का प्रणय टूटता है, पर कितने आदमी हैं, जो उसके लिए प्राण देते हैं? जीवन चारों ओर से दु:खों और यंत्रणाओं से घिर जाता है, सारी आशाओं पर पानी फिर जाता है। हृदय घोर निराशा में डूब जाता है। इतने पर भी मनुष्&zwj;य नहीं मरता। जैसे समय पर पहले खाता-पीता था, काम करता था, सोता-घूमता था, वैसे ही अब भी सारे-के-सारे काम करता है। अगस्टिन के हृदय को बहुत गहरी चोट लगने पर भी संसार की इसी गति के अनुसार उसे काम करने पड़ते थे। किंतु उसकी पत्&zwj;नी मेरी योग्&zwj;य होती तो उसका अंधकारमय जीवन फिर भी प्रकाशमान हो सकता था, पर मेरी की अदूरदर्शी दृष्टि अगस्टिन के हृदय तक न पहुँचती थी। उसने यह बात जानने की कोशिश तक नहीं की कि उस हृदय पर कोई घाव लगा है। हम पहले ही कह आए हैं कि विपुल संपत्ति और रूप-लावण्&zwj;य के सिवा मेरी में और कोई भी गुण न था। पर इन दोनों में एक भी गुण जी की जलन को ठंडा नहीं कर सकता था, हृदय के घाव को नहीं भर सकता था।</p>
<p>
	पत्र पाने के बाद अगस्टिन एक निर्जन कमरे में जाकर लेट गया। बड़ी देर के बाद पत्&zwj;नी ने आकर पूछा - &quot;तुम्&zwj;हें क्&zwj;या हो गया है?&quot;</p>
<p>
	सेंटक्&zwj;लेयर ने कहा - &quot;मेरा सिरदर्द कर रहा है।&quot;</p>
<p>
	बुद्धिमती मेरी ने इसी को सच मान लिया, फिर कोई और बात न पूछकर औषधि की व्&zwj;यवस्&zwj;था कर दी। किंतु वह सिरदर्द क्&zwj;या एक दिन का था? उसके बाद अक्&zwj;सर सेंटक्&zwj;लेयर को उसी प्रकार सिरदर्द हुआ करता था। जब देखते-देखते कई दिन बीत गए, तब एक दिन मेरी ने कहा - &quot;विवाह के पहले नहीं जानती थी कि तुम ऐसे रोगी हो। मैं देखती हूँ कि तुम्&zwj;हें तो बराबर ही सिरदर्द हुआ करता है। मेरे फूटे भाग! अभी हाल में हम लोगों का विवाह हुआ है और अभी से मुझे लोगों के घर अकेले घूमने जाना पड़ता है। तुम साथ नहीं जा सकते। मुझे बड़ा नागवार मालूम होता है।&quot;</p>
<p>
	पत्&zwj;नी की मोटी बुद्धि देखकर पहले-पहल तो सेंटक्&zwj;लेयर मन-ही-मन संतुष्&zwj;ट हुआ, परंतु जब विवाहित जीवन के कुछ आरंभिक दिन बीत गए और आदर-सत्&zwj;कार का बंधन कुछ ढीला पड़ने लगा, तब सेंटक्&zwj;लेयर ने देखा कि रूप और गुण दोनों एक साथ नहीं रहते और लावण्य तथा सौंदर्य मनुष्&zwj;य को अधिक दिनों तक सुख नहीं दे सकते। उनका आनंद शीघ्र ही फीका पड़ जाता है। उसने अनुभव किया कि ऐश्&zwj;वर्य की गोद में पली हुई और पिता की लाडली सुंदरी से इस जीवन-यात्रा में सुख पाने की कोई संभावना नहीं है। जिसे लोग प्रेम कहते हैं, उस प्रेम की मात्रा मेरी के हृदय में एक तो थी ही बहुत थोड़ी, और जो नाममात्र को थी भी वह तो अपने ही ऊपर थी, दूसरों पर नहीं। मेरी अपने पिता की इकलौटी बेटी थी। पिता के घर नौकर-चाकरों तथा कुटुंबियों पर हुकूमत करती आई थी। उसे जब जिस बात की चाह होती थी, वह तुरंत पूरी होती थी। उसने जब चाहा, वह सुलभ हो या दुर्लभ, पिता ने उसे देकर राजी किया। दास-दासियों पर वह जैसा रौब-दाब रखती थी और दबाव डालती थी, उसका ठिकाना न था। वे बेचारे हर घड़ी मालिक की लड़की को खुश करने की चिंता में लगे रहते थे। कहीं जरा-सी भी भूल हो जाती थी, तो वह उन्&zwj;हें बड़ा कठोर दंड देती थी। ऐसी दशा में पलकर मेरी का हृदय केवल अहमन्&zwj;यता और स्&zwj;वार्थपरता का घर हो गया था। अपने सुख के सिवा उसे और कुछ सुहाता ही न था। अपनी बात के सामने उसे पल भर के लिए भी दूसरे की बात का ध्&zwj;यान न आता था। साथ ही उसे अपने परम सुंदरी होने का पूरा भान था।</p>
<p>
	उसका विचार था कि यदि वह असामान्&zwj;य रूपवती न होती तो लुसियाना प्रदेश के असंख्&zwj;य नवयुवक उससे विवाह करने के लिए इतनी व्&zwj;याकुलता क्&zwj;यों दिखाते? पर मूल कारण कुछ और ही था। असल बात यह थी कि उससे विवाह करने की इच्&zwj;छा रखनेवाले युवक यह सोचकर उसके आगे शीश झुकाते थे कि जो उससे विवाह करेगा, वही उसके पिता के अपार धन का मालिक होगा। मेरी अपने स्&zwj;वामी का बड़ा सौभाग्&zwj;य समझती थी कि उसे उस जैसा स्&zwj;त्रीरत्&zwj;न मिला। स्&zwj;वामी के साथ व्&zwj;यवहार में भी उसका यह आंतरिक विश्&zwj;वास पग-पग पर झलकता था। कभी-कभी वह बातों-बातों, में बड़े साफ शब्&zwj;दों में, स्&zwj;वामी से यह कह भी डालती थी।</p>
<p>
	ऐसी स्&zwj;त्री के साथ रहकर गृहस्&zwj;थी चलाना सेंटक्&zwj;लेयर के लिए बड़ा कठिन हो गया। एक ओर तो वह अपनी पूर्व प्रेमिका को अपने हाथों दिए आघात का स्&zwj;मरण करके दु:खी हो रहा था, अपने को मन-ही-मन बराबर धिक्&zwj;कारता था और दूसरी ओर इसी समय श्रीमती मेरी महारानी के वचन-बाण उसके हृदय को बेंधते थे। इससे वह प्राय: काम का बहाना करके घर से चला जाया करता था। पर ऐसी स्&zwj;वार्थ-परायण स्&zwj;त्री सदा स्&zwj;वामी के अंदर का सारा प्रेम सोखने की इच्&zwj;छा किया करती है। जो स्&zwj;त्री स्&zwj;वामी को प्&zwj;यार करना नहीं जानती, वह उतना ही अधिक स्&zwj;वामी का प्रेम चाहती है। अत: सेंटक्&zwj;लेयर को घर से भागकर भी छुटकारा नहीं मिलता था।</p>
<p>
	विवाह के एक साल बाद मेरी को एक कन्&zwj;या हुई। इस कन्&zwj;या का मुख-कमल देखते ही दयालु सेंटक्&zwj;लेयर का हृदय गंभीर संतान-वात्&zwj;सल्&zwj;य से भर गया। वह कन्&zwj;या ज्&zwj;यों-ज्&zwj;यों बढ़ने लगी, सेंटक्&zwj;लेयर का प्रेम भी उस पर बढ़ता गया। किंतु सेंटक्&zwj;लेयर का इस कन्&zwj;या को प्राणों से अधिक प्&zwj;यार करना उसकी स्&zwj;त्री मेरी को असह्य हो गया! वह मन-ही-मन विचार करने लगी कि सेंटक्&zwj;लेयर के हृदय में एक तो यों ही प्रेम नहीं है, फिर मुश्किल से जो थोड़ा बहुत था भी, सो वह इस कन्&zwj;या ने ले लिया। मैं तो अब स्&zwj;वामी के प्रेम से बिल्&zwj;कुल ही खाली रह गई। यह सब सोचकर वह कन्&zwj;या का जैसा चाहिए, वैसा लालन-पालन नहीं करती थी। कन्&zwj;या के जन्&zwj;म लेने के उपरांत मेरी को प्राय: सिरदर्द बना रहता था। वह सदा पलंग पर पड़ी रहती थी। कन्&zwj;या के पालन-पोषण का भार दास-दासियों के जिम्&zwj;मे कर दिया गया। बीच-बीच में सेंटक्&zwj;लेयर स्&zwj;वयं उसको सँभाल लिया करता था।</p>
<p>
	चार-पाँच वर्ष की हो जाने पर बालिका के प्रत्&zwj;येक कार्य और आचरण से विशेष दया, स्&zwj;नेह और ममता का भाव प्रकट होने लगा। सेंटक्&zwj;लेयर ने कन्&zwj;या की ऐसी कोमल प्रकृति और सहृदयता देखकर अपनी माता के नाम पर उसका नामकरण किया। सेंटक्&zwj;लेयर की जननी बड़ी दयालु थी। दूसरे का जरा भी दु:ख देखकर उसका हृदय भर आता था। अगस्टिन अपनी माता पर असीम श्रद्धा और भक्ति रखता था। उसकी माता का नाम इवान्&zwj;जेलिन था। इससे उसने अपनी कन्&zwj;या का भी वही नाम रखा।</p>
<p>
	इधर मेरी की हालत सुनिए। उसे नित्&zwj;य एक नया मन गढ़ंत रोग होने लगा। दिन भर अलहदी की तरह पलंग पर पड़े-पड़े शरीर में पीड़ा होने लगती थी और वह सोचती थी कि उसे कोई नया रोग हो गया है। उन रोगों की चिकित्&zwj;सा और सेवा उसकी इच्&zwj;छा के अनुकूल नहीं होती, इसकी उसे सदा ही शिकायत बनी रहती और इसके लिए वह सदैव स्&zwj;वामी पर चिड़चिड़ाया करती। कभी-कभी अभिमान के वशीभूत होकर रोने लगती और कभी अपने भाग्&zwj;य को कोसती। वह अपने मन में इसे केवल विधि की विडंबना ही समझती थी कि जो उसकी-सी रूपवती, गुणवती, पुण्&zwj;यवती और बुद्धिमती नारी को ऐसी दुरवस्&zwj;था में पड़ना पड़ा। कभी-कभी तो ऐसा होता था कि किसी-किसी मनोकल्पित रोग के कारण वह लगातार तीन-तीन, चार-चार दिन तब बिस्&zwj;तर न छोड़ती थी। इसलिए घर का सब काम दास-दासियों के ही भरोसे था। इसके सिवा इवा का भी लालन-पालन अच्&zwj;छी तरह न होने के कारण वह भी कुछ दुबली हो गई थी। यह देखकर सेंटक्&zwj;लेयर घर के प्रबंध एवं इवा के लालन-पालन के लिए वारमंट से अपने चाचा की लड़की मिस अफिलिया को लाने के लिए वारमंट रवाना हो गया। जहाज में सेंटक्&zwj;लेयर के साथ जिस महिला की बात पहले कही गई है, वह मिस अफिलिया ही थी। उसे साथ लेकर अगस्टिन इस जहाज में घर लौट रहा था।</p>
<p>
	चलते-चलते जहाज नवअर्लिंस आ पहुँचा। इन लोगों के उतरने के पहले मिस अफिलिया के संबंध में दो-एक बातें कहना उचित जान पड़ता है। मिस अफिलिया की अवस्&zwj;था 45 वर्ष की है। घर के कामकाज में वह बड़ी होशियार है। उसके हर काम से उसकी सहनशीलता और फुर्तीलेपन का परिचय मिलता है। उसके सारे काम और व्&zwj;यवहार नियमपूर्वक तथा उत्&zwj;कृष्&zwj;ट प्रणाली एवं परिपाटी के होते हैं। काम के लिए यदि वह कोई नियम बना लेती है तो उसे कभी नहीं तोड़ती। नियम की तो वह बड़ी ही पक्&zwj;की है। असावधानी को वह बहुत बड़ा पाप समझती है। वह औरों को भी किसी काम में लापरवाही करता देखकर बड़ी झुँझलाती और उनपर घृणा प्रकट किया करती है। कर्तव्&zwj;य-पालन में वह बड़ी कठोर है। जिस काम को वह अपना कर्तव्&zwj;य समझती है, उसे पूरा करने में कोई कसर नहीं रखती। वह सदा विवेक से काम लिया करती है। यदि उसे &#39;विवेक की दासी&#39; कहा जाए तो अत्&zwj;युक्ति न होगी।</p>
<p>
	वास्&zwj;तव में अंग्रेज-ललनाओं में बहुतेरी विवेक के वश में होती हैं, पर उनका वह विवेक-यंत्र अंकुश की भाँति उन्&zwj;हें चलाता है। मनुष्&zwj;य-समाज में दो तरह के प्राणी दिखाई पड़ते हैं। कुछ लोग ऐसे होते हैं, जो केवल कर्तव्&zwj;य मानकर विवेक के आदेश का पालन तो करते हैं, पर उसका पालन करने से उनके हृदय में आनंद की धारा नहीं बहती। कुछ ऐसे होते हैं, जो हृदय के वेग में पड़कर विवेक के आदेश पालन करने में उन्&zwj;मत्त हो जाते हैं। पहली प्रकार के विवेक का आदेश लोहे के चने चबाने से भी कठिन काम है। जो लोग पहली प्रकार के विवेक के आदेश पर काम करते हैं, उन्&zwj;हें दुनियाँ कर्तव्&zwj;य-परायण कहती है। पर दूसरी प्रकार का विवेक मनुष्&zwj;य को कर्तव्&zwj;य-प्रमत्त बना देता है। ऐसी दशा में विवेक और आवेग इन दोनों में कोई भेद नहीं रह जाता। महाराजा जयसिंह को कर्तव्&zwj;य-परायण कहा जा सकता है, पर वह कर्तव्&zwj;य-मत अथवा कर्तव्&zwj;य-नेता कहलाने के अधिकारी नहीं हो सकते। दूसरी पवित्र श्रेणी में बुद्ध, ईसा और चैतन्&zwj;य आदि के पवित्र नाम गिनाने योग्&zwj;य हैं। कर्तव्&zwj;य-परायण मनुष्&zwj;य मशीन की भाँति कर्तव्&zwj;य के अनुरोध का पालन करता है, परंतु कर्तव्&zwj;य-मत्त व्&zwj;यक्ति हृदय के उमड़े हुए वेग से तन्&zwj;मय होकर कर्तव्य को पूरा करता है।</p>
<p>
	मिस अफिलिया कर्तव्&zwj;य-परायण थी। हम उसे कर्तव्&zwj;य-मत्त नहीं समझते। कर्तव्&zwj;य-पालन में वह कभी पीछे नहीं हटती, दुर्गम पर्वत उसके कर्तव्&zwj;य-मार्ग में कभी बाधा नहीं डाल सकता। अगाध समुद्र या प्रचंड अग्नि कर्तव्&zwj;य-पालन से विमुख नहीं कर सकती। हृदय की अनिवार्य निर्बलता के साथ वह सदा घोर संग्राम किया करती थी। यदि वह उस विकट संग्राम में कभी हार जाती तो अपनी निर्बल प्रकृति का ध्&zwj;यान करके बहुत खिन्&zwj;न होती थी।</p>
<p>
	अत: इन कारणों से उसका हार्दिक धर्म-विश्&zwj;वास उसे प्रसन्न बनाकर उल्&zwj;टा कभी-कभी उसके अंत:करण को विषाद के अंधकार से पूर्ण कर देता था।</p>
<p>
	पर बड़ा आश्&zwj;चर्य तो यह देखकर होता था कि अफिलिया जैसी कर्तव्&zwj;य-परायण, धीर-गंभीर प्रकृतिवाली और विवेकशील स्&zwj;त्री, चंचलमति अगस्टिन को प्&zwj;यार करे। इन दोनों की प्रकृति में जरा-भी समता नहीं थी। दोनों के स्&zwj;वभाव में 36 का-सा संबंध था। लेकिन मिस अफिलिया लड़कपन से ही बड़े चाव से अगस्टिन को धर्म-शिक्षा दिया करती और अपने सगे छोटे भाई की भाँति उसका दुलार करती थी। अगस्टिन का स्&zwj;वभाव चंचल होने पर भी वह बड़ा स्&zwj;नेहशील था। इसी से मिस अफिलिया लड़कपन से उसे प्&zwj;यार करती थी और यही कारण था कि अगस्टिन के प्रस्&zwj;ताव पर वह तुरंत उसके घर आने को राजी हो गई। अगस्टिन के घर का काम-काज सँभालने तथा इवान्&zwj;जेलिन के पालन-पोषण का भार उठाने के लिए वह बड़ी खुशी से अगस्टिन के साथ नवअर्लिंस आ गई। जहाज नवअर्लिंस पहुँचने को हुआ तो मिस अफिलिया बड़ी फुर्ती से माल-असबाब बाँधने लगी। इधर इवा से बार-बार कहने लगी- &quot;तेरी गुड़िया कहाँ है? कैंची कहाँ है! खिलौने कहाँ हैं? अपने सब खिलौने गिन डाल। कितनी लापरवाही रखती है। अभी तक इन चीजों को नहीं गिना?&quot;</p>
<p>
	इवा ने कहा - &quot;बुआ, अब तो हम लोग घर ही चलते हैं, इन सब चीजों को लेकर क्&zwj;या होगा?&quot;</p>
<p>
	अफिलिया - &quot;क्&zwj;या होगा? घर ले चल, वहाँ ठिकाने से रख देना। बच्&zwj;चों को अपनी वस्&zwj;तुएँ सावधानी से रखनी चाहिए।&quot;</p>
<p>
	इवा - &quot;बुआ, मुझे यह सब रखना नहीं आता।&quot;</p>
<p>
	अफिलिया - &quot;अच्&zwj;छा, तू देख, मैं सब ठीक कर देती हूँ। एक यह तेरा बक्&zwj;स है। यह खिलौना दो; कैंची तीन और फीता चार। सब चार चीजें हुईं। बेटी, मैं जानती हूँ, तू अकेली अपने बाबा के साथ आती तो ये सब चीजें खो जातीं।&quot;</p>
<p>
	इवा - &quot;हहं, मैंने यों ही कितनी ही बार कितनी चीजें खो दीं और बाबा ने सब चीजें मुझे फिर खरीद दीं।&quot;</p>
<p>
	अफिलिया - &quot;वाह, कैसी अच्&zwj;छी बात है। एक बार एक चीज को खो देना और फिर उसी को खरीद लेना।&quot;</p>
<p>
	इवा - &quot;बुआ, यह तो बड़ी सीधी बात है।&quot;</p>
<p>
	अफिलिया - &quot;सीधी बात है! यह हद दर्जे की लापरवाही है। घोर लापरवाही।&quot;</p>
<p>
	यों ही बार-बार &quot;लापरवाही, लापरवाही&quot; करते हुए मिस अफिलिया सारी वस्&zwj;तुएँ बक्&zwj;स में भरने लगी। जब बक्&zwj;स भर गया तो इवा ने कहा - &quot;बुआ, बक्&zwj;स तो भर गया, अब इसमें और चीजें नहीं समाएँगी। अब क्&zwj;या करोगी?&quot;</p>
<p>
	यह सुनकर अफिलिया बोली - &quot;नहीं समाएँगी। जरूर समाएँगी; क्&zwj;यों नहीं समाएँगी?&quot;</p>
<p>
	इतना कहकर बक्&zwj;स के कपड़ों को जोर से दबाने लगी। अफिलिया का रुख देखकर मानो संदूक बेचारा डर गया। अफिलिया ने सारी चीजों को संदूक में रखकर हँसते हुए कहा - &quot;अभी तो संदूक में और भी चीजें रख देने को जगह खाली है। तू इस संदूक पर खड़ी हो जा, मैं चाबी से बंद कर दूँ।&quot;</p>
<p>
	इस प्रकार अफिलिया संदूक से संग्राम में जीतकर इवा से बोली - &quot;तेरे बाबा कहाँ हैं? जा, उन्&zwj;हें बुला ला। कह दे, हम लोग तैयार हैं।&quot;</p>
<p>
	इवा - &quot;बाबा तो नीचे के कमरे में खड़े एक आदमी से बातें कर रहे हैं और नारंगियाँ खा रहे हैं।&quot;</p>
<p>
	अफिलिया - &quot;जा, दौड़कर बुला ला। जहाज अब घाट-किनारे पहुँचने ही वाला है।&quot;</p>
<p>
	इवा - &quot;बाबा कभी जल्&zwj;दी नहीं करते। बुआ, तुम इधर आओ। वह देखो, अपना घर दिखाई पड़ता है।&quot;</p>
<p>
	अफिलिया - &quot;हाँ, देख लिया। जा, झटपट अपने बाबा को बुला ला। लो, जहाज किनारे आ गया और अगस्टिन अभी भी देर कर रहा है।&quot;</p>
<p>
	जहाज घाट पर आ लगा। सैकड़ों कुली जहाज पर चढ़ आए। उनमें से एक मिस अफिलिया से बोला - &quot;मेम साहब, अपना बक्&zwj;स मुझे दीजिए।&quot; दूसरा कुली बोला - &quot;मेम साहब, ये बिस्&zwj;तरे मैं उठाता हूँ।&quot; तीसरा बोला - &quot;मेम साहब, यह संदूक मेरे सिर पर उठा दीजिए।&quot; कुलियों का तो यह हाल था और मिस अफिलिया अपनी सारी चीजों को अपने सामने रखकर खड़ी खजाने के संतरी की भाँति पहरा दे रही थी। उसके मुख का रुख और तीव्र दृष्टि देखकर कुली डर के मारे वहाँ से खिसकने लगे। इधर अगस्टिन को देर करते देखकर अफिलिया छटपटाने लगी। कोई पंद्रह मिनट के बाद बिना किसी घबराहट के अगस्टिन ने अफिलिया के पास आकर अन्&zwj;यमनस्&zwj;क भाव से पूछा - &quot;बहन, तुम तैयार हो?&quot;</p>
<p>
	अफिलिया बोली - &quot;मैं एक घंटे से तैयार बैठी हूँ। मैं तुम्&zwj;हारे देर करने से बहुत उकता रही थी।&quot;</p>
<p>
	अगस्टिन ने कहा - &quot;उकताने की कौन-सी बात थी! अपनी गाड़ी किनारे खड़ी है। भीड़ छँट जाने दो तो आराम से उतरकर चल चलेंगे।&quot;</p>
<p>
	इतना कहकर अगस्टिन ने एक कुली से कहा - &quot;अरे, हमारा सामान गाड़ी पर रखवा देना।&quot;</p>
<p>
	यह सुनकर मिस अफिलिया ने कहा - &quot;मैं उसके साथ जाकर अपने सामने सब चीजें ठीक से गाड़ी पर रखवाती हूँ। तुम यहाँ खड़े रहो।&quot;</p>
<p>
	अगस्टिन - &quot;तुम्&zwj;हारे साथ जाने की आवश्&zwj;यकता नहीं है। यह सब आप ही ठीक से रख देगा। हम लोग साथ ही चलते हैं।&quot;</p>
<p>
	अफिलिया - &quot;लेकिन यह बैग और बक्&zwj;स तो मैं कुली को नहीं दूँगी। मैं इन दोनों को स्&zwj;वयं ही ले चलूँगी।&quot;</p>
<p>
	अगस्टिन - &quot;अपनी वह उत्तर प्रदेश की चाल छोड़ दो। इस देश की रीति-नीति सीखो। बक्&zwj;स और बैग तुम ढोओगी तो लोग तुम्&zwj;हें दासी समझेंगे। डरो मत! सब चीजें इस आदमी को उठाने दो। वह सब चीजें बड़ी सावधानी से गाड़ी पर रख देगा।&quot;</p>
<p>
	इसी समय इवा बोली - &quot;टॉम कहाँ है?&quot;</p>
<p>
	अगस्टिन ने उत्तर दिया - &quot;टॉम नीचे है। इवा, टॉम को अपनी माँ के पास ले जाना। कहना कि टॉम को गाड़ी हाँकने के लिए लाए हैं। अब उस शराबी कोचवान को गाड़ी नहीं हाँकने दी जाएगी।&quot;</p>
<p>
	इवा - &quot;बाबा, टॉम बड़ा अच्&zwj;छा कोचवान रहेगा। वह कभी शराब नहीं पीएगा।&quot;</p>
<p>
	इसके बाद मिस अफिलिया और इवा को साथ लेकर अगस्टिन जहाज से उतरकर अपनी गाड़ी पर चढ़ा। मिस अफिलिया ने गाड़ी पर चढ़ने के पहले सब चीजें एक-एक करके सँभाल लीं। थोड़ी ही देर में गाड़ी एक सजे-सजाए द्वार पर पहुँच गई। बाहरी दरवाजा पारकर गाड़ी के भीतर पहुँचते ही इवा उतरने के लिए छटपटाने लगी और अफिलिया से बार-बार कहने लगी - &quot;बुआ, देखो, हमारा घर कैसा सुंदर है? तुम्&zwj;हारे घर ऐसा बगीचा नहीं है।&quot;</p>
<p>
	अफिलिया मुस्&zwj;कराकर बोली - &quot;हाँ घर तो सुंदर है, पर ईसाई का-सा घर नहीं जान पड़ता। मालूम होता है, किसी गैर-ईसाई का घर है।&quot;</p>
<p>
	सेंटक्&zwj;लेयर को अपने लिए &#39;गैर-ईसाई&#39; शब्&zwj;द सुनकर बड़ी प्रसन्&zwj;नता हुई। गाड़ी दरवाजे पर लगते ही टॉम सबसे पहले उतरा और घर की शोभा देखकर आश्&zwj;चर्य से चारों ओर देखने लगा। मिस अफिलिया के साथ सेंटक्&zwj;लेयर के गाड़ी से उतरने पर घर के बहुत-से हब्&zwj;शी दास-दासी दरवाजे पर आकर जमा हो गए। सेंटक्&zwj;लेयर दास-दासियों पर कभी अत्&zwj;याचार नहीं करता था। उसके घर इन दास-दासियों को किसी प्रकार की तकलीफ न थी। खाने-पीने का सब तरह से आराम था। इससे उसके लौटने पर सबको विशेष आनंद हुआ। उसका हँसमुख चेहरा देखने के लिए वे सब बड़े उत्&zwj;सुक थे। इन दास-दासियों में एक लंबा पुरुष था। वह बड़ा ठाट-बाट बनाकर दरवाजे पर सबके आगे आकर खड़ा हुआ। उसके पहनावे और रौब-दाब से लग रहा था कि वह इस घर के गुलामों का सरदार है। अपने पीछे बहुत-से दास-दासियों को एकत्र देखकर, उनपर रौब झाड़ने के लिए उसने तोबड़ा-सा मुँह बनाकर कहा - &quot;अरे काले भाई-बहनों, तुम लोगों की करतूतों से मुझे कभी-कभी बहुत ही शर्मिंदगी उठानी पड़ती है। अपने पैर मिलाकर, एक लाइन में खड़े होओ। आजतक तुम लोगों ने विलायती ढंग पर खड़े होना तक भी नहीं सीखा। तुम लोगों के इस तरह खड़े रहने से मालिक के घर में जाने का रास्&zwj;ता रुक गया है।&quot;</p>
<p>
	यह वक्&zwj;तव्&zwj;य सुनकर सब दास-दासी एक किनारे हटकर खड़े हो गए।</p>
<p>
	सेंटक्&zwj;लेयर ने दरवाजे पर पहुँचते ही एडाल्&zwj;फ नामक इस प्रधान से हाथ मिलाया और उसका नाम लेकर कहा - &quot;एडाल्&zwj;फ, अच्&zwj;छे तो हो?&quot;</p>
<p>
	इस प्रकार सेंटक्&zwj;लेयर द्वारा आदर पाने पर एडाल्&zwj;फ ने मालिक के स्&zwj;वागत के लिए जो भाषण रट रखा था, वह सुनाना शुरू किया। एडाल्&zwj;फ का भाषण सुनकर सेंटक्&zwj;लेयर ने हँसते हुए कहा - &quot;भाषण तो खूब तैयार किया है।&quot;</p>
<p>
	इतना कहकर वह तुरंत घर में चला गया।</p>
<p>
	मकान में जाते ही इवा दौड़ती हुई अपनी माँ के कमरे में पहुँची। पलंग पर लेटी अपनी माता के गले से लिपट गई और बार-बार उसका मुख चूमने लगी। पर उसकी माता ने अपने कल्पित रोग के कारण कमजोर बनी रहने की वजह से उसको गोद में तो लिया ही नहीं, बल्कि गले से लिपटकर इवा के बार-बार मुँह चूमने से कुछ झुझलाकर बोली - &quot;जा-जा, बहुत हो गया, बहुत हो गया! ठहर जा, मेरे सिर में दर्द बढ़ जाएगा।&quot;</p>
<p>
	सेंटक्&zwj;लेयर ने अपनी स्&zwj;त्री के कमरे में पहुँचकर उसका मुँह चूमा और मिस अफिलिया की ओर उँगली करके कहा - &quot;प्&zwj;यारी! देखो तुम्&zwj;हारी रोग की बात सुनकर अफिलिया बहन आई हैं।&quot;</p>
<p>
	मेरी पलंग से नहीं उठ सकी। केवल अधखुले नेत्रों से अफिलिया की ओर एक बार देखकर धीमे स्&zwj;वर में उसका स्&zwj;वागत किया। सब दासियाँ जब कमरे के द्वार पर आकर खड़ी हुईं तो उनमें मामी नाम की एक दासी के गले लिपटकर इवा उसका मुँह चूमने लगी। उस वृद्ध ने इवा को अपनी छाती से लगाकर उसका मुँह चूमा। उसकी आँखों से आनंद के आँसू बहने लगे। वह बड़ी चाह से इवा के मुँह की ओर देखने लगी। उसने जिस प्रकार इवा को अपनी छाती से लगाया था, उससे तो यही जान पड़ता था कि वही इवा की माता होगी। कुछ देर के बाद इवा ने मामी की गोद से उतरकर घर की हर दासी का मुख चूमा।</p>
<p>
	इवा को इस भाँति दासियों का मुँह चूमते देखकर मिस अफिलिया को बड़ा अचंभा हुआ। इस पर वह सेंटक्&zwj;लेयर से बोली - &quot;अगस्टिन, क्&zwj;या तुम्&zwj;हारे इस दक्षिण देश में दास-दासियों के साथ ऐसा ही व्&zwj;यवहार किया जाता है? भाई, हम लोग तो दास-प्रथा के विरोधी होते हुए भी नौकरों को इतना मुँह नहीं लगाते, इतना आदर नहीं देते। हम लोग वेतनभोगी चाकरों को कभी अपने समान नहीं समझते। दास-दासियों पर दया करना उचित है पर मुँह लगाना ठीक नहीं।&quot;</p>
<p>
	अफिलिया बहन के ईसाई धर्म संबंधी भाषण का स्&zwj;मरण करके सेंटक्&zwj;लेयर मन-ही-मन हँसा, पर प्रकट में कुछ नहीं बोला। फिर वह कमरे से बाहर निकलकर मामी, जिमी, पली, सूकी इत्&zwj;यादि हर एक दासी का हाथ पकड़कर कुशल पूछने लगा। किसी-किसी दासी के गोद के बच्&zwj;चे के सिर पर हाथ रखकर दुलार करने लगा। सेंटक्&zwj;लेयर के चले जाने पर इवा ने नारंगी की टोकरी उठाकर उसमें से एक-एक नारंगी सब दास-दासियों के बच्&zwj;चों को दी। उन लोगों को वे खिलौने भी बाँट दिए, जो वह उनके लिए लाई थी। फिर सेंटक्&zwj;लेयर ने बरामदे में आकर एडाल्&zwj;फ से कहा - &quot;एडाल्&zwj;फ, यह जो नया आदमी मेरे साथ आया है, इसका नाम टॉम है। सब पर तुम बड़ी हुकूमत दिखाया करते हो, पर देखना, खबरदार, इस आदमी पर कभी रौब न गाँठना। तुम्&zwj;हारे-जैसे काले बंदरों के मूल्&zwj;य की अपेक्षा इसके दूने दाम लगे हैं।&quot;</p>
<p>
	एडाल्&zwj;फ ने कहा - &quot;सरकार, आप तो मजाक करते हैं।&quot;</p>
<p>
	सेंटक्&zwj;लेयर ने एडाल्&zwj;फ के कोट की ओर देखकर कहा - &quot;वाह-वाह! तुमने मेरा यह कोट कैसे पहन लिया।&quot;</p>
<p>
	एडाल्&zwj;फ कुछ शरमाकर बोला - &quot;हुजूर, इस कोट में ब्रांडी के बहुत दाग लग गए थे। इससे बड़ी बदबू आती थी। मैंने सोचा, अब आप इसे थोड़े ही पहनेंगे। इसे आप जरूर ही फेंक देते, इसी से मैंने पहन लिया।&quot;</p>
<p>
	एडाल्&zwj;फ की बात पर सेंटक्&zwj;लेयर हँसने लगा। इसके बाद वह टॉम को लेकर अपनी स्&zwj;त्री के कमरे में गया। स्&zwj;त्री से कहा - &quot;प्&zwj;यारी, तुम सदा शिकायत किया करती हो कि मैं तुम्&zwj;हारे आराम का खयाल नहीं करता। यह देखो, तुम्&zwj;हारी गाड़ी हाँकने के लिए एक अच्&zwj;छा कोचवान लाया हूँ। यह आदमी कभी शराब मुँह से नहीं लगाता। गाड़ी हाँकने में बड़ा निपुण है। यह इस तरह गाड़ी हाँकेगा कि गाड़ी में चढ़ने पर तुम्&zwj;हें जरा भी तकलीफ न होगी। आराम से ले जाएगा।&quot;</p>
<p>
	सेंटक्&zwj;लेयर की स्&zwj;त्री मेरी ने फिर आँखें खोलकर एक बार टॉम की ओर देखा और दबे स्&zwj;वर से बोली - &quot;कुछ दिन हमारे यहाँ रहा कि शराब पीना सीखा।&quot;</p>
<p>
	सेंटक्लेयर - &quot;नहीं, यह कभी शराब नहीं पीएगा। यह शराब के पास नहीं फटकता।&quot;</p>
<p>
	मेरी - &quot;न पीता तो अच्&zwj;छा ही है। पर मुझे यकीन नहीं आता।&quot;</p>
<p>
	फिर सेंटक्&zwj;लेयर ने एडाल्&zwj;फ को बुलाकर कहा - &quot;एडाल्&zwj;फ! टॉम को रसोईघर में ले जाओ। देखो, मैंने जो कहा है, सो याद रखना। टॉम पर बहुत हुकूमत मत जताना।&quot;</p>
<p>
	एडाल्&zwj;फ के चले जाने पर सेंटक्&zwj;लेयर ने अपनी अपनी स्&zwj;त्री को बुलाकर कहा - &quot;प्&zwj;यारी, जरा इधर आओ।&quot;</p>
<p>
	मेरी - &quot;रहने दो अपना यह बनावटी प्&zwj;यार। तुम्&zwj;हें यहाँ से गए पंद्रह दिन से ज्&zwj;यादा हो गए, बीच में कभी खोज-खबर भी ली कि मैं मरती हूँ कि जीती हूँ।&quot;</p>
<p>
	सेंटक्लेयर - &quot;क्&zwj;या इन पंद्रह दिनों में मैंने तुम्&zwj;हें पत्र नहीं लिखा?&quot;</p>
<p>
	मेरी - &quot;बस, वही दो लाइनों का कार्ड। ऐसी चिट्ठियाँ तो नौकरों को लिखी जाती हैं। इतने दिनों में बस दो लाइनों का एक कार्ड मिला था।&quot;</p>
<p>
	सेंटक्लेयर - &quot;डाक निकलने ही वाली थी, इससे जल्&zwj;दी में कार्ड लिखकर डाल दिया था। अब उस बीती बात पर झगड़ने से क्&zwj;या लाभ है? देखो, यह फोटो देखो। मैं इवा का हाथ पकड़े खड़ा था। क्&zwj;यों, तस्वीर अच्&zwj;छी आई है या नहीं?&quot;</p>
<p>
	मेरी - &quot;यों हाथ पकड़कर क्&zwj;यों खड़े हुए? कोई लड़की का हाथ इस तरह पकड़कर खड़ा होता है?&quot;</p>
<p>
	सेंटक्लेयर - &quot;खैर, मान लो खड़े होने का ढंग बुरा था, पर देखो, तस्वीर अच्&zwj;छी आई है या नहीं?&quot;</p>
<p>
	मेरी - &quot;मेरी राय से तुम्&zwj;हें क्&zwj;या लेना-देना! तुम्&zwj;हें क्&zwj;या मेरी राय कभी पसंद आती है?&quot;</p>
<p>
	इतना कहकर मेरी ने तस्वीर उठाकर सिरहाने पटक दी। सेंटक्&zwj;लेयर मन-ही-मन कहने लगा - &quot;पापिनी का मन किसी तरह नहीं भरता। चूल्&zwj;हे में जाए ऐसी स्&zwj;त्री। (प्रकट रूप में) अच्&zwj;छा, बोलो, तस्वीर अच्&zwj;छी आई है या नहीं?&quot;</p>
<p>
	मेरी - &quot;सेंटक्&zwj;लेयर, मुझे परेशान न करो। तुम्&zwj;हें अक्&zwj;ल तो कुछ है नहीं। तुम मेरा दु:ख नहीं समझते। मैं इधर तीन दिन में बड़ी कमजोर हो गई हूँ। मुझे हल्&zwj;ला-गुल्&zwj;ला बिल्&zwj;कुल नहीं सुहाता। घर में तुम्&zwj;हारे आने से मानो बाजार-सा लग गया है। मेरा दम निकल जाता है। सिर-दर्द के मारे मरी जाती हूँ।&quot;</p>
<p>
	मिस अफिलिया अभी तक बिल्&zwj;कुल चुपचाप बैठी थी। सिर-दर्द की बात सुनकर उसे बातें करने का मौका मिला। वह बोली - &quot;क्&zwj;या यों ही बराबर आपको सिर-दर्द सताया करता है? मैं समझती हूँ, आप सवेरे उठते ही यदि चिरायते का काढ़ा पीएँ तो आपको कुछ आराम हो सकता है। इब्राहिम साहब की स्&zwj;त्री इन सब रोगों की खूब दवाइयाँ जानती हैं। उनसे मैंने सुना कि इस रोग के लिए चिरायते का काढ़ा बड़ा गुणकारी है।&quot;</p>
<p>
	यह सुनकर सेंटक्&zwj;लेयर ने कहा - &quot;तो कल ही मैं एक बोतल चिरायते का अर्क ला दूँगा। अच्&zwj;छा, दीदी, अब तुम अपने कमरे में जाकर कपड़े बदल डालो।&quot;</p>
<p>
	मामी को बुलाकर कहा - &quot;अफिलिया बहन के लिए जो कमरा ठीक की हो वह बता दो। देखो, बहन को किसी तरह की तकलीफ न होने पाए। बहुत अच्&zwj;छी तरह से इसकी सेवा करना।&quot;</p>
</div></body></html>