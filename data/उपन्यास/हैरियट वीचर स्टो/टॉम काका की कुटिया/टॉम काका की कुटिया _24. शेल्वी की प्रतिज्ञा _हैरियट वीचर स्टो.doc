<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	गर्मी के दिन थे। दोपहर की सख्&zwj;त गर्मी के कारण शेल्&zwj;वी साहब अपने कमरे की खिड़कियाँ खोले हुए बैठे चुरुट पी रहे थे। उनकी मेम पास बैठी हुई सिलाई का बारीक काम कर रही थीं। बीच-बीच में मेम के बड़ी उत्&zwj;सुकतापूर्वक शेल्&zwj;वी साहब की ओर देखने से प्रकट हो रहा था, जैसे वह अपने मन की कोई बात कहने के लिए मौका ढूँढ़ रही हों। थोड़ी देर बाद मेम ने कहा - &quot;तुम्&zwj;हें मालूम है, क्&zwj;लोई के पास टॉम की चिट्ठी आई है?&quot;</p>
<p>
	शेल्&zwj;वी बोला - &quot;हाँ, चिट्ठी आई है? जान पड़ता है, टॉम को वहाँ दो-एक भाई मिल गए हैं।&quot;</p>
<p>
	मेम ने कहा - &quot;मेरा अनुमान है कि किसी बहुत अच्&zwj;छे परिवारवालों ने उसे खरीदा है। वे टॉम के साथ बड़ी मेहरबानी का बर्ताव करते हैं। और उसे कुछ ज्&zwj;यादा करना-धरना नहीं पड़ता।&quot;</p>
<p>
	&quot;यह बड़े आनंद की बात है। मैं समझता हूँ, अब टॉम दक्षिण छोड़कर मुश्किल से यहाँ आना चाहेगा।&quot;</p>
<p>
	&quot;वहाँ रहने की कहते हो! वह तो यहाँ आने के लिए बेचैन हो रहा है। उसने दरियाफ्त किया है कि उसके खरीदने के लिए रुपए जुट गए या नहीं?&quot;</p>
<p>
	&quot;मुझे तो रुपए जुटने की आशा नहीं जान पड़ती। कर्ज बड़ी बुरी बला है। एक बार हो जाने के बाद फिर उसका चुकाना पहाड़ हो जाता है। एक का लिया दूसरे को दिया, दूसरे से तीसरे को, इसी उलटफेर में पड़ा हुआ हूँ।&quot;</p>
<p>
	&quot;मैं समझती हूँ, कर्ज चुकाने का एक उपाय हो सकता है - मान लो, हम अपने सब घोड़े बेच डालें और खेत का कुछ हिस्&zwj;सा भी बेच दें।&quot;</p>
<p>
	शेल्&zwj;वी ने कहा - &quot;ऐमिली यह बड़े शर्म की बात होगी, केंटाकी भर में तुम अच्&zwj;छी समझी जाती हो, लेकिन तुम दुनियादारी की बातें नहीं समझ सकती। स्त्रियाँ कभी दुनियादारी की बातें नहीं समझती हैं।&quot;</p>
<p>
	मेम बोली - &quot;खैर, मैं समझूँ या न समझूँ, इससे कोई मतलब नहीं। तुम मुझे अपने कर्ज की एक सूची दो तो मैं देखूँ कि कोई रास्&zwj;ता निकल सकता है या नहीं।&quot;</p>
<p>
	&quot;एमिली, मुझे नाहक तंग मत करो। मैं कहता हूँ कि तुम दुनियादारी की बाबत कुछ नहीं जानती।&quot;</p>
<p>
	स्&zwj;वामी की बात सुनकर मेम फिर कुछ न बोली। ठंडी साँस लेकर चुप हो गई। पर शेल्&zwj;वी साहब अपनी स्&zwj;त्री की सलाह पर चलते, तो सहज में कर्ज से उनका छुटकारा हो जाता। उनकी स्&zwj;त्री बड़ी होशियार और किफायतशार थी। उन्&zwj;होंने काम-काज का भार स्&zwj;त्री को सौंप दिया होता तो कभी उनकी यह दुर्दशा न होती। पर वह तो सदा यही मानकर चलते थे कि स्त्रियों में काम-काज की बातें समझने की अक्&zwj;ल ही नहीं होती।</p>
<p>
	मेम मन ही मन सोचने लगी कि मैंने टॉम को फिर खरीदकर अपने यहाँ रखने का वचन दिया है, अब भला मैं कैसे उस प्रतिज्ञा से भ्रष्&zwj;ट होऊँ। कहा है कि सज्&zwj;जन अपने वचन से पीछे नहीं हटते। इन्&zwj;हीं विचारों में गोते खाती हुई फिर बोली - &quot;बेचारी क्&zwj;लोई स्&zwj;वामी के शोक में बहुत दुख पा रही है। उसका दिल बैठा जाता है। उसे देखकर मेरा जी भर आता है। क्&zwj;या इन रुपयों को इकट्ठा करने की कोई सूरत नहीं हो सकती?&quot;</p>
<p>
	&quot;तुम्&zwj;हारी शोचनीय दशा देखकर मुझे दु:ख होता है, पर हम लोगों का इस तरह वचन देना ही अन्&zwj;याय है। टॉम वहाँ एक-दो बरस में कोई दूसरी स्&zwj;त्री रख लेगा। तुम क्&zwj;लोई से कह दो कि अच्&zwj;छा होगा, वह भी यहाँ किसी से अपना संबंध जोड़ ले।&quot;</p>
<p>
	&quot;मिस्&zwj;टर शेल्&zwj;वी&quot; मेम बोली - &quot;मैंने अपने यहाँ के नौकरों को सीख दी है कि उनका भी विवाह-बंधन उतना ही पवित्र है, जितना हमारा। मैं क्&zwj;लोई को ऐसी सलाह देने का&zwj; विचार भी मन में नहीं ला सकती।&quot;</p>
<p>
	&quot;प्&zwj;यारी, तुमने इन्&zwj;हें ठीक शिक्षा नहीं दी। इनकी दशा को ध्&zwj;यान में न रखकर इन पर नैतिक शिक्षा का बोझ लाद दिया है।&quot;</p>
<p>
	&quot;मैंने इन्&zwj;हें बाइबिल की नीति सिखलाई है। उसमें मैंने कौन-सी बुराई की?&quot;</p>
<p>
	&quot;एमिली, मैं तुम्&zwj;हारी धर्म-संबंधी बातों में दखल नहीं देना चाहता। मेरा केवल इतना ही कहना है कि ये लोग उस शिक्षा के बिल्&zwj;कुल ही अनुपयुक्&zwj;त हैं। इनकी दशा उस शिक्षा का भार उठाने योग्&zwj;य नहीं है।&quot;</p>
<p>
	मेम ने गंभीर होकर कहा - &quot;वास्&zwj;तव में इन लोगों की दशा बहुत खराब है और यही कारण है कि मैं दिल से गुलामी की प्रथा से घृणा करती हूँ, पर यह बात पक्&zwj;की समझो कि मैं इन निराश्रितों को वचन देकर कभी उसे भंग न करूँगी। मैं गाना सिखाने का काम करके रुपए इकट्ठा करूँगी और उससे टॉम को फिर से बुलाने की अपनी प्रतिज्ञा की रक्षा करूँगी।&quot;</p>
<p>
	&quot;एमिली, तुम अपने को इतना मत गिराओ। मैं तुम्&zwj;हारे इस कार्य का कभी समर्थन नहीं कर सकता।&quot;</p>
<p>
	मेम ने दु:ख के साथ कहा - &quot;गिराने की कहते हो, और प्रतिज्ञा-भंग करने से मेरा पतन नहीं होगा? उससे सौगुना पतन होगा।&quot;</p>
<p>
	&quot;रहने दो अपने स्&zwj;वर्गीय नैतिक भाव!&quot;</p>
<p>
	शेल्&zwj;वी और उनकी स्&zwj;त्री में ये बातें हो रही थीं कि इसी बीच क्&zwj;लोई ने आकर पुकारा - &quot;मेम साहब, जरा इधर तो आइए।&quot;</p>
<p>
	मेम ने बाहर जाकर पूछा - &quot;क्&zwj;लोई, क्&zwj;या बात है?&quot;</p>
<p>
	उसने कहा - &quot;कहिए तो आज एक मुर्गी का शोरबा बना दूँ।&quot;</p>
<p>
	मेम ने कहा - &quot;जो तुम्&zwj;हारी इच्&zwj;छा हो, बना लो। किसी भी चीज से काम चल जाएगा।&quot;</p>
<p>
	क्&zwj;लोई को जब मेम साहब से कोई बात कहनी होती थी, तब वह अच्&zwj;छे भोजन की बात उठाकर भूमिका बाँधती थी। आज भी उसने आपनी कोई बात कहने के लिए यह भूमिका बाँधी थी। हँसते हुए बोली - &quot;मेम साहब, आप रुपया इकट्ठा करने के लिए गाने का काम सिखाने की तकलीफ क्&zwj;यों उठाएँगी? इससे साहब की बदनामी होगी। कितने ही लोग अपने दास-दासियों को किराए पर देकर रुपए वसूल करते हैं। इतने दास-दासियों को बैठे-बिठाए मुफ्त में भोजन देने से क्&zwj;या फायदा?&quot;</p>
<p>
	&quot;अच्&zwj;छा क्&zwj;लोई, किसे किराए पर देना चाहिए?&quot;</p>
<p>
	&quot;मैं और किसी को किराए पर देने को नहीं कहती। साम कहता था कि लूविल नगर में एक हलवाई है, वह मिठाई बनाने के लिए किसी अच्&zwj;छे आदमी की खोज में है। मैं वहाँ जाऊँ तो वह हर हफ्ते मुझे चार डालर देगा। यहाँ का काम सैली चला लेगी। वह सब तरह का भोजन बनाना सीख गई है।&quot;</p>
<p>
	&quot;अपने बच्&zwj;चों को छोड़कर वहाँ जाओगी?&quot;</p>
<p>
	&quot;दोनों लड़के तो बड़े हो गए हैं। अब वे काम-काज कर लेते हैं। रही छोटी बच्&zwj;ची, सो उसे सैली पाल लेगी।&quot;</p>
<p>
	&quot;लूविल दूर बहुत है।&quot;</p>
<p>
	&quot;उसी के पास शायद कहीं मेरा बूढ़ा है।&quot;</p>
<p>
	&quot;नहीं क्&zwj;लोई, टॉम लूविल से बहुत दूर है, दो-तीन सौ कोस परे है। पर तुम लूविल जाना चाहो तो मुझे उसमें कोई आपत्ति नहीं है। मिठाईवाले के यहाँ तुम्&zwj;हें जो कुछ तनख्&zwj;वाह मिले वह सब अपने स्&zwj;वामी को फिर खरीदने के लिए जमाकर रखना। उसमें से मैं तुम्&zwj;हें कौड़ी भी खर्च नहीं करने दूँगी।&quot;</p>
<p>
	क्&zwj;लोई ने कहा - &quot;मेम साहब, मैं आपके गुणों का बखान नहीं कर सकती। मैंने यही सोचा है कि बूढ़े को छुड़ाने के लिए सब रुपया जमा करती जाऊँगी। हफ्ते पीछे चार डालर मिलेंगे। मेम साहब, साल भर में कितने हफ्ते होते हैं?&quot;</p>
<p>
	&quot;बावन।&quot;</p>
<p>
	&quot;तो साल भर में चार डालर हफ्ते के हिसाब से कितने डालर होंगे?&quot;</p>
<p>
	&quot;दो सौ आठ डालर।&quot;</p>
<p>
	&quot;तो कितने बरस काम करने से बूढ़े के दामों जितने रुपए होंगे?&quot;</p>
<p>
	&quot;चार-पाँच बरस। पर चार-पाँच बरस तुझे काम नहीं करना पड़ेगा। कुछ डालर मैं भी दे दूँगी।&quot;</p>
<p>
	क्&zwj;लोई ने कातर भाव से कहा - &quot;पर मेरे हाथ-पाँव रहते आप डालरों के लिए गाना सिखाने का काम क्&zwj;यों करेंगी?&quot;</p>
<p>
	&quot;अच्&zwj;छा, तुम कब जाना चाहती हो?&quot;</p>
<p>
	&quot;कल, साम उधर जाने को है। मैं उसी के साथ जाना चाहती हूँ। आप &#39;पास&#39; लिख दें तो चली जाऊँ।&quot;</p>
<p>
	मेम ने बड़ी दयालुता से कहा - &quot;मैं अभी लिखे देती हूँ।&quot;</p>
<p>
	यह कहकर मेम अपने स्&zwj;वामी के पास गई और उनकी अनुमति से &#39;पास&#39; लिखकर क्&zwj;लोई को दे दिया। क्&zwj;लोई बड़ी खुशी से अपना सामान बाँधने लगी। वहाँ शेल्&zwj;वी साहब का लड़का खड़ा था। उसे देखकर बोली - &quot;जार्ज मैं लूविल जा रही हूँ। वहाँ चार डालर हफ्ते में मिलेंगे। वे सब मैं तुम्&zwj;हारी माता के पास बूढ़े को छुड़ा लाने के लिए अमानत की तरह जमा करती जाऊँगी।&quot;</p>
<p>
	&quot;कब जाओगी?&quot;</p>
<p>
	&quot;कल साम के साथ जाऊँगी। मास्&zwj;टर जार्ज, तुम अभी बूढ़े को जो जवाब दो, उसमें ये सब बातें साफ-साफ लिख देना।&quot;</p>
<p>
	&quot;मैं अभी लिख दूँगा। अपने नए घोड़े की खरीद की बात भी लिख दूँगा।&quot;</p>
<p>
	&quot;जरूर-जरूर लिख देना। अच्&zwj;छा चलो, मैं तुम्&zwj;हारे खाने के लिए कुछ लाती हूँ। अब न मालूम फिर कितने दिनों बाद तुम्&zwj;हें अपने हाथ का बनाया खाना खिलाना नसीब होगा!&quot;</p>
</div></body></html>