<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent :0px ">
	रेड नदी में एक छोटी-सी नाव पाल डाले दक्षिण की ओर बढ़ी चली जा रही है। नाव में कई दास-दासियों के रोने और सिसकने की आवाजें आ रही हैं। टॉम इन्&zwj;हीं के बीच बैठा है। उसके हाथ-पैर जंजीर से जकड़े हुए हैं, पर उसका हृदय जिस दु:ख से दबा जा रहा है, उस दु:ख का बोझ हथकड़ी-बेड़ियों से भी अधिक है। उसकी सारी आशा-आकांक्षाओं पर पानी फिर गया है। पीछे छूटते हुए नदी-तट के वृक्षों की भाँति उसके सामने जो कुछ था, वह एक-एक करके पीछे छूट गया। अब वे नहीं दीख पड़ेंगे, अब वे नहीं लौटेंगे। केंटाकी का घर, स्&zwj;त्री, पुत्र, कन्&zwj;या और उस उदार स्&zwj;वामी का परिवार आज कहाँ है? सेंटक्&zwj;लेयर का घर। उस घर की वह विपुल शोभा-समृद्धि, इवा का वह देवोपम मुखचंद्र। वह उन्&zwj;नतचेता सुंदर प्रफुल्&zwj;लमूर्ति, कोमल-प्राण सेंटक्&zwj;लेयर, वह परिश्रम-रहित जीवन, वह सुख के विश्राम दिवस - सब एक-एक करके जाते रहे, अब उनकी जगह रह गई है स्&zwj;वप्न की-सी स्&zwj;मृति।</p>
<p>
	टॉम ने नए खरीदार लेग्री साहब ने न्&zwj;यू अर्लिंस की कई आढ़तों से आठ दास-दासी खरीदे थे। इनमें दो-दो को एक बंधन में जकड़ रखा था। लेग्री साहब कुछ दूर नाव पर चलने के बाद, राह में नदी के मुहाने पर, सबको साथ लेकर &#39;पॉट्रेस्&zwj;ट&#39; नामक जहाज पर सवार हुआ। सब दास-दासियों को सवार करा लेने के बाद वह टॉम के पास आया। सेंटक्&zwj;लेयर के यहाँ टॉम सदा अच्&zwj;छे कपड़े पहना करता था। बेचने के पहले आढ़तवालों ने टॉम को अपना सबसे बढ़िया कपड़ा पहनने का हुक्&zwj;म दिया था। उस समय का पहना बढ़िया कपड़ा अभी तक उसके बदन पर था। लेग्री ने आकर उससे कहा - &quot;खड़ा हो!&quot;</p>
<p>
	टॉम खड़ा हो गया।</p>
<p>
	अब लेग्री ने उससे वह बढ़िया कपड़ा उतार देने को कहा। टॉम उतारने लगा। पर हाथ जंजर में जकड़े होने से वह झटपट उतार न सका। इस पर लेग्री ने स्&zwj;वयं जोर से उसके कपड़े खींचकर उतारे। फिर वह सेंटक्&zwj;लेयर के दिए हुए उसके बक्&zwj;से की ओर घूमा। इसे उसने पहले ही खोल कर देख लिया था। उसमें से पुराना कोट और पतलून निकालकर टॉम को पहनने को दिया। टॉम इस पतलून को घूड़साल में काम करने के वक्&zwj;त के सिवा और कभी न पहनता था। इस समय लेग्री की आज्ञानुसार वह फटीपुरानी पतलून उसे पहननी पड़ी। फिर लेग्री ने उसके बूट उतरवाकर एक जोड़ी फटा जूता पहनने को दिया। वह भी उसने पहन लिया।</p>
<p>
	इस जल्&zwj;दी में भी, कपड़ों की अदला-बदली में, टॉम ने अपने कोट की पॉकेट से बाइबिल निकाल ली, नहीं तो उसे इससे भी हाथ धोना पड़ता। कपड़े उतारते ही लेग्री उसकी जेबें टटोलने लगा कि उनमें क्&zwj;या रखा है। कोट की पाकेट से इवा का दिया हुआ एक रेशमी रूमाल निकला। उसे तुरंत उसने अपनी जेब के हवाले किया। फिर दूसरी जेब से एक प्रार्थना-पुस्&zwj;तक निकाली। टॉम जल्&zwj;दी में इसे निकालना भूल गया था। इस पुस्&zwj;तक को देखते ही लेग्री क्रोध से जल उठा। बोला - &quot;क्&zwj;यों रे, तेरा गिर्जे से ताल्&zwj;लुक रहता है?&quot;</p>
<p>
	टॉम ने दृढ़ता से कहा - &quot;जी सरकार!&quot;</p>
<p>
	लेग्री ने आग-बबूला होकर कहा - &quot;मैं तेरे यह सब पाखंड जल्&zwj;दी ही निकाल दूँगा। मैं अपने खेत के कुली-कुबाड़ियों को भजन या उपासना नहीं करने देता। इसे अच्&zwj;छी तरह समझ ले। अब तू अपने मन में जान ले कि मैं ही तेरा गिर्जा और मैं ही तेरा सब-कुछ हूँ। जो मैं कहूँगा, वही तुझे करना पड़ेगा।&quot;</p>
<p>
	लेग्री ने बड़ी लाल-पीली आँखें करके टॉम से ये बातें कहीं। उस समय टॉम चुप था, पर उसकी अंतरात्&zwj;मा कह रही थी - नहीं, कभी नहीं, न तू मेरा गिर्जा है, न कुछ है। इस समय बाइबिल का वह वाक्&zwj;य, जो सदा इवा उसके सामने पढ़ा करती थी, उसे याद आया - जान पड़ा, मानो उसे धीरज दिलाने के लिए कहीं से आवाज आ रही है - &quot;डरना मत; क्&zwj;योंकि मैंने तेरा उद्धार किया है।... मैंने तुझे अपना नाम दिया है। तू मेरा ही होगा!&quot;</p>
<p>
	पर लेग्री के कानों में यह ध्&zwj;वनि नहीं पड़ी। पाप-पूर्ण कर्णों में यह ध्&zwj;वनि प्रवेश नहीं कर सकती थी। टॉम के नीचे किए हुए चेहरे की ओर जरा देर लेग्री देखता रहा, फिर दूसरी ओर को चल दिया। सेंटक्&zwj;लेयर ने टॉम को कुछ कीमती कपड़े दिए थे। अर्थपिशाच लेग्री ने लोभ में पड़कर टॉम का सब-कुछ नीलाम कर डाला, यहाँ तक कि संदूक भी बेच दिया और जो कुछ मिला, सब हड़प गया। कानून से दासों का किसी चीज पर अधिकार नहीं है। इसी से जब टॉम को लेग्री खरीद चुका तो उसके सारे माल-असबाब का भी वही मालिक हो गया। इस नीलाम के समय टॉम पर क्&zwj;या बीती, यह वही जानता था।</p>
<p>
	माल-असबाब को नीलामकर चुकने पर लेग्री फिर टॉम के पास पहुँचकर बोला - &quot;टॉम, तेरा जो कुछ असबाब का झंझट था, सब मैंने नीलाम में पार कर दिया। अब जो कपड़े तेरे पास हैं, उन्&zwj;हें सँभालकर रखना। एक बरस के पहले मेरे यहाँ दूसरे कपड़े नहीं मिलेंगे। मैं अपने यहाँ के हब्शियों को साल में बस एक बार कपड़े देता हूँ।&quot;</p>
<p>
	इसके बाद जहाँ एमेलिन दूसरी स्&zwj;त्री के साथ जंजीर में बँधी बैठी थी, वहाँ लेग्री पहुँचा। उसने एमेलिन की ठोड़ी पकड़कर कहा - &quot;मेरी प्&zwj;यारी, उदासी को छोड़ो!&quot;</p>
<p>
	वह सच्&zwj;चरित्र बालिका भय और घृणा से उसकी ओर देखने लगी। यह देखकर उसने कहा - &quot;इस तरह मुँह बनाने से काम नहीं चलेगा। यह सब छोड़ो। मेरे सामने सदा खुश रहना पड़ेगा। सुनती है न?&quot;</p>
<p>
	फिर एमेलिन के साथ जंजीर से बँधी हुई दूसरी स्&zwj;त्री को धक्&zwj;का देकर बोला - &quot;अरी बुढ़िया, यह हांडी-सा मुँह बनाए क्&zwj;या पड़ी है? तुझसे कहता हूँ, जरा हँसकर बोल। यह मुँह बनाना छोड़ दे।&quot;</p>
<p>
	दो-चार कदम पीछे हटकर और फिर आगे बढ़कर वह बोला - &quot;मैं तुम सभी से कहता हूँ, मुँह इधर करके एक बार मेरी ओर देखो, ठीक मेरी आँखों की ओर ताको। (जोर से पृथ्&zwj;वी पर पैट पटककर) एक बार, एक नजर मेरी ओर देखो।&quot;</p>
<p>
	मारे डर के सबकी आँखें उसकी ओर लग गईं। फिर वह लोहे का मुग्&zwj;दर-सा अपना मुक्&zwj;का दिखाकर कहने लगा - &quot;जरा इस मुक्&zwj;के की ओर देखो। यह मुक्&zwj;का लोहे से भी सख्&zwj;त है। हब्शियों को ठोकते-ठोकते ही हाथ ऐसा कड़ा हो गया है।&quot;</p>
<p>
	इतना कहते-कहते अपना वह मुक्&zwj;का बँधा हुआ हाथ टॉम के मुँह के पास ले गया। टॉम डरकर पीछे सरक गया। फिर लेग्री कहने लगा - &quot;मैं तुम सबको समझाए देता हूँ, मैं खेत में रखवाला नहीं रखता, सब काम खुद ही देखता-सुनता हूँ। तुम सभी को अच्&zwj;छी तरह काम करना पड़ेगा। जब जो बात बोलूँगा, उसकी तामील तुरंत करनी पड़ेगी। इसी ढंग से मैं काम लेता हूँ। मेरे यहाँ दया-माया से कोई सरोकार नहीं। इसे तुम लोग खूब समझ लो। मुझे वह सब दया-माया दिखलाना पसंद नहीं है।&quot;</p>
<p>
	उसकी बातें सुनकर दास-दासियों की जान सूख गई और सब ठंडी साँसें लेने लगे। कुछ देर बाद वह शराब पीने के लिए जहाज के दूसरे कमरे में जाने लगा। उसके पास ही कोई भलामानस आदमी खड़ा था। उससे वह कहने लगा - &quot;मैं अपने हब्शियों के साथ इसी तरह का बर्ताव आरंभ करता हूँ। मेरी यह चाल है कि खरीदकर लाते ही मैं इन्&zwj;हें सब समझा देता हूँ कि किस तरह से इन्&zwj;हें मेरे साथ रहना होगा।&quot;</p>
<p>
	उस अपरिचित भलेमानस ने बड़े गौर से उसकी ओर इस तरह देखा, मानो कोई पंडित किसी नई वस्&zwj;तु की जाँच कर रहा हो। फिर कहा - &quot;बेशक!&quot;</p>
<p>
	लेग्री ने और आगे कहा - &quot;हाँ, मैं ऐसे नाजुक-नाजुक हाथोंवाला खेतिहर नहीं हूँ कि कुलियों को कोड़े लगाने का काम रखवाले को सौंपूँ। यह देखिए, मेरी मुट्ठी और अंगुलियाँ एकदम फौलाद की मानिंद है। इस जगह का हाथ का मांस पत्&zwj;थर-सा कड़ा हो गया है। और कोई बात नहीं, यह हब्शियों को ठोकते-ठोकते ऐसा हो गया है।&quot;</p>
<p>
	उस अपरिचित ने लेग्री का हाथ देखकर कहा - &quot;बेशक, बहुत कड़ा हो गया है; पर मैं समझता हूँ कि इस अभ्&zwj;यास से तुम्&zwj;हारा हृदय इससे भी ज्&zwj;यादा सख्&zwj;त हो गया है।&quot;</p>
<p>
	लेग्री ने हँसते हुए कहा - &quot;हाँ, क्&zwj;यों नहीं, यह तो ठीक ही है। मैं काम में दया-माया के चक्&zwj;कर में नहीं पड़ता।&quot;</p>
<p>
	&quot;तुमने बहुत अच्&zwj;छे दास-दासी खरीदे हैं।&quot;</p>
<p>
	&quot;हाँ, अच्&zwj;छे ही हैं। यह जो टॉम दीख पड़ता है, इसकी सब लोगों ने तारीफ की थी। इसके लिए मुझे कुछ ज्&zwj;यादा देना पड़ा, पर इससे काम भी खूब लूँगा। लेकिन इसने कुछ बुरी बातें सीख रखी हैं। धर्म की ओर इसका बड़ा झुकाव है, पर यह सब मैं जल्&zwj;दी ही निकाल बाहर करूँगा। यह अधेड़ दासी खूब सस्&zwj;ते में हाथ लगी। मैं समझता हूँ, इसे कोई बीमारी होगी। सोचता हूँ, दो बरस तो चलेगी, और दो बरस में मैं खूब मेहनत लेकर अपनी कीमत वसूल कर लूँगा। बहुत-से खेतिहर, बीमार पड़ जाने पर मर जाने के डर से, कुलियों से अधिक काम नहीं लेते। पर मेरा वैसा हिसाब नहीं है। बीमार हो या अच्&zwj;छा, बँधा हुआ काम करना ही पड़ेगा। थोड़ा काम करके चार बरस जीने से जो नतीजा निकला है, ज्&zwj;यादा मेहनत करके दो बरस जीने से भी वही नतीजा निकलता है। एक हब्&zwj;शी से थोड़ा काम लेकर ज्&zwj;यादा दिन जिलाने से कोई फायदा नहीं होता। ज्&zwj;यादा मेहनत लेने से जल्&zwj;दी मर जाए तो फिर उसके बदले में एक और नया गुलाम खरीद लेने से अधिक नफे की उम्&zwj;मीद रहती है।&quot;</p>
<p>
	अपरिचित ने पूछा - &quot;तुम्&zwj;हारे खेत में गुलाम साधारणत: कितने वर्ष जीते हैं?&quot;</p>
<p>
	लेग्री ने जवाब दिया - &quot;इसका कोई हिसाब नहीं। कोई कुछ कम, कोई कुछ ज्&zwj;यादा! लेकिन मामूली तौर से जवान हो तो छ:-सात बरस और चालीस के पार हो तो दो-तीन बरस से ज्&zwj;यादा नहीं टिकते। पहले बीमार पड़ने पर मैं भी हब्शियों को दवा दिया करता था और कंबल देता था। लेकिन आखिर में नतीजा कुछ नहीं निकला, नाहक में चीजों की बरबादी होती थी। अब इन अड़ंगों से मैं दूर रहता हूँ। बीमारी में भी काम लेता हूँ। मर जाने पर और नए खरीद लेता हूँ। इससे हर तरह की सहूलियत रहती है।&quot;</p>
<p>
	वह अपरिचित आदमी लेग्री के पास से हटकर थोड़ी दूर पर बैठे हुए एक युवक के निकट जाकर बैठ गया। वह देर से इन लोगों की सारी बातें सुन रहा था।</p>
<p>
	उस पहले आदमी ने इस युवक से कहा - &quot;दक्षिण प्रदेश के सभी खेतिहर इस आदमी की भाँति सख्&zwj;त नहीं हैं।&quot;</p>
<p>
	युवक ने कहा - &quot;ऐसा न होना ही अच्&zwj;छा है।&quot;</p>
<p>
	पहला आदमी बोला - &quot;यह आदमी तो महानीच और बदमाश है। इसका बर्ताव तो सचमुच ही पशुओं-जैसा है।&quot;</p>
<p>
	युवक ने कहा - &quot;पर आपके देश के कानून की यह खूबी है कि वह ऐसे ही निष्&zwj;ठुर और नीच आदमियों को अनगिनत नर-नारियों के जीवन का अधिकारी बनने का अवसर देता है। ऐसा कोई कानून आपके यहाँ नहीं है, जिसकी रू से ऐसे निष्&zwj;ठुर आदमियों के अत्&zwj;याचार से इन बेचारे गुलामों की रक्षा हो सके। खेतवालों में अधिकांश ऐसे ही हृदयहीन होते हैं।&quot;</p>
<p>
	पहला आदमी बोला - &quot;खेतवालों में जहाँ बुरे बहुत हैं, वहाँ कुछ भले भी हैं।&quot;</p>
<p>
	युवक ने कहा - &quot;दलील के लिए मान भी लिया जाए कि आपके खेतवालों में भले भी हैं, तो भी मैं कहता हूँ कि अत्&zwj;याचार और निष्&zwj;ठुरता के लिए वही पूरी तरह दोषी हैं, क्&zwj;योंकि ऐसे ही दो-चार भलेमानसों के कारण यह घृणित प्रथा अब तक दूर नहीं हुई। यदि सभी खेतवाले लेग्री-सरीखे होते, तो क्&zwj;या फिर भी यह प्रथा बनी रहती?&quot;</p>
<p>
	इधर जब इन दोनों में ये बातें हो रही थीं, उधर जहाज में दूसरे स्&zwj;थान पर एक जंजीर में जकड़ी हुई एमेलिन और लूसी भी आपस में बातें कर रही थीं।</p>
<p>
	एमेलिन ने कहा - &quot;तुम किसके यहाँ रही थी?&quot;</p>
<p>
	लूसी बोली - &quot;एलिस साहब के यहाँ थी। तुमने शायद उन्&zwj;हें देखा हो।&quot;</p>
<p>
	&quot;क्&zwj;या वह तुम्&zwj;हारे साथ अच्&zwj;छा बर्ताव करते थे?&quot;</p>
<p>
	&quot;बीमार पड़ने के पहले तो वह बहुत ही अच्&zwj;छा बर्ताव करते थे पर बीमार होने के बाद उनका स्&zwj;वभाव बहुत चिड़चिड़ा हो गया, और सबसे रूखा व्&zwj;यवहार करने लगे। मुझे रात-रात भर उनकी टहल के लिए जागना पड़ता था। पर एक दिन मुझे नींद आ गई, इस पर उन्&zwj;होंने गुस्&zwj;सा करके कहा कि तुझे किसी खूब सख्&zwj;त आदमी के हाथ बेचूँगा।&quot;</p>
<p>
	&quot;तुम्&zwj;हारे दु:ख-दर्द का कोई साथी है?&quot;</p>
<p>
	&quot;मेरा पति है। वह लुहार का काम करता है। मालिक ने उसे एक दूसरी जगह किराए पर दे रखा है। मेरे चार लड़के हैं, लेकिन मुझे ऐसी जल्&zwj;दी में नीलाम-घर में भेज दिया कि मैं अपने स्&zwj;वामी या लड़कों से एक बार भी नहीं मिल पाई।&quot;</p>
<p>
	यह कहते-कहते लूसी रोने लगी। किसी का दु:ख देखकर मनुष्&zwj;य के मन में स्&zwj;वभावत: उसे धीरज देने की इच्&zwj;छा होती है। लूसी की दु:खगाथा सुनकर एमेलिन उसे कुछ धीरज दिलानेवाली बात कहना चाहती थी, पर उसकी समझ में न आया कि क्&zwj;या कहे। इस भयंकर मालिक के डर से वे दोनों इतनी डरी हुई थीं कि हृदय से कोई बात ही न उठती थी।</p>
<p>
	घोर संकट के समय मनुष्&zwj;य को धार्मिक विश्&zwj;वास बड़ी सांत्&zwj;वना देता है। लूसी अपढ़ होने पर भी धर्म में बड़ा विश्&zwj;वास रखती थी। एमेलिन ने भी धर्म के विषय में नियमित शिक्षा पाई थी और उसका हृदय धर्म की भावना से भरा था। पर ये ऐसी दुर्दशा में पड़ गई थीं, ऐसे राक्षस-प्रकृति लंपट अंग्रेज के हाथ में पड़ी थीं कि इस दशा में धार्मिक मनुष्&zwj;य भी ईश्&zwj;वर पर भरोसा रखकर सांत्&zwj;वना प्राप्&zwj;त कर सकता है या नहीं, इसमे संदेह है।</p>
<p>
	जहाज धीरे-धीरे बढ़ने लगा। अंत में एक छोटे कस्&zwj;बे के पास आकर उसने लंगर डाला। लेग्री अपने दास-दासियों को साथ लेकर वहीं उतर गया।</p>
</div></body></html>