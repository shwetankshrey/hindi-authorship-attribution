<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent :0px">
	संध्&zwj;या से पहले ही इलाइजा नदी पार करके दूसरे किनारे पहुँच गई। धीरे-धीरे अँधेरा छा गया। इससे अब वह हेली को दिखाई न पड़ी। हेली निराश होकर सराय में वापस चला आया। उस घर में अकेला बैठा-बैठा अपने भाग्&zwj;य को कोसता हुआ मन-ही-मन कहने लगा - &quot;इस संसार में न्&zwj;याय नहीं है। यदि न्&zwj;याय होता तो मेरे इतने रुपयों का नुकसान क्&zwj;यों होता?&quot;</p>
<p>
	इसी समय वहाँ दो आदमी और आ गए। उनमें एक ज्&zwj;यादा लंबा था। उसके चेहरे से निर्दयता टपकती थी। जान पड़ता था, मानो नरक का द्वारपाल है। उसके कपड़े और चाल-ढाल भी इसी बात की गवाही दे रहे थे। उसे देखकर हेली बहुत संतुष्&zwj;ट हुआ। बोला - &quot;लोकर, आज तो तुम बड़े मौके से आए।&quot;</p>
<p>
	इस आदमी का नाम टॉम लोकर था। पहले हेली इसके साझे में काम करता था। लोकर के दूसरे साथी कद का नाटा था। उसका नाम था मार्क। हेली ने उसे देखकर पूछा - &quot;लोकर, यह आदमी तुम्&zwj;हारा साझीदार जान पड़ता है।&quot;</p>
<p>
	इस पर लोकर ने हेली और मार्क दोनों का आपस में परिचय करा दिया। फिर वह तीनों व्यवस्थापिका-सभा के मेंबरों की भाँति मेज पर बैठ गए। पहले हेली ने अपनी दु:ख-कहानी बड़े करुण शब्&zwj;दों में आरंभ की। बार-बार वह अपने भाग्&zwj;य को कोसकर कहने लगा - &quot;औरत की जाति बड़ी दुष्&zwj;ट होती है। उसे न्&zwj;याय-अन्&zwj;याय का जरा भी विचार नहीं होता। हमने कितने रुपए देकर तो उसके छोकरे को खरीदा और वह औरत एक छोकरे की माया न तज सकी। देखो, उस औरत ने कितना अन्&zwj;याय किया है? वह छोकरे को लेकर भाग गई!&quot;</p>
<p>
	हेली की बातें सुनकर लोकर का साथी मार्क बड़ी गंभीरता से अपना मंतव्&zwj;य प्रकट करने लगा - &quot;आजकल खेती-बाड़ी, वाणिज्&zwj;य, शिल्&zwj;प और विज्ञान आदि सभी विभागों में नए-नए आविष्&zwj;कार हो रहे हैं। यदि संतान की मोह-माया न रखनेवाली जाति की स्त्रियों को पैदा करने की कोई कल निकल आए तो उससे संसार का बड़ा भला हो और सब भाँति के आविष्&zwj;कारों की अपेक्षा ऐसी स्त्रियाँ पैदा करने का आविष्&zwj;कार सबसे अधिक उपयोगी होगा, इसमें कोई संदेह नहीं है।&quot;</p>
<p>
	हेली ने उसका हृदय से अनुमोदन करके कहा - &quot;तुम बहुत ठीक कहते हो। कसम है, ऐसी औरतों के पैदा हुए बिना तो रोजी-रोजगार करना दुश्&zwj;वार है। छोटे-छोटे बच्&zwj;चे माताओं के सिर के बोझ ही हैं। भाई, तुम्&zwj;हीं कहो, बच्&zwj;चों से औरतों को क्&zwj;या लाभ होता है? कुछ भी नहीं। लेकिन वे बच्&zwj;चों को छोड़ना नहीं चाहतीं। वे यह भी नहीं समझतीं कि दु:ख देने के सिवा बच्&zwj;चे उनका कोई फायदा नहीं करते, खास करके चुपचाप लड़कों को खरीदारों के हवाले न कर देने से कितना पाप लगता है, यह उन अल्&zwj;हड़ों के दिमाग में नहीं बैठता।&quot;</p>
<p>
	हेली की बात समाप्&zwj;त होते ही मार्क फिर कहने लगा - &quot;भाई, पिछले माह मैंने एक रोगी लड़के के साथ एक दासी मोल ली थी। सोचा था कि रोगी लड़के को माँ की गोद से लेकर बेचने में उसकी माँ कोई आपत्ति नहीं करेगी। लेकिन स्त्रियों की माया समझ में नहीं आती। रोगी लड़कों पर स्त्रियों का स्&zwj;नेह और अधिक होता है। भाई, क्&zwj;या कहूँ, उस रोगी लड़के के बेचने के थोड़े ही दिनों बाद उसकी माँ भी मर गई।&quot;</p>
<p>
	मार्क की यह बात सुनते ही हेली ने कहा - &quot;तुम्&zwj;हारे सिर की कसम, भाई, सच कहता हूँ, हमपर भी एक बार ऐसी ही बीती थी। हमने एक बार एक अंधे छोकरे और उसकी माँ को खरीदा था। खरीदने के समय छोकरे के अंधे होने का पता नहीं था, पीछे से पता चलने पर उसे दूसरी जगह बेच दिया। फिर क्&zwj;या था? उसकी माँ उसे गोद में लेकर नदी में डूबकर मर गई। हमारे सारे रुपए पर पानी फिर गया।&quot;</p>
<p>
	टॉम लोकर अब तक ब्रांडी की बोतल में ही मस्&zwj;त था। अब तक उसे बातें करने की फुर्सत न मिली थी। जब पूरी बोतल खाली कर चुका तब बोला - &quot;भाई, मेरे काम का तो ढंग ही निराला है। लड़का-लड़की, पुरुष-स्&zwj;त्री, कोई हो, मैं पहले से ही कह रखता हूँ कि बेचने के समय जरा भी रोना-पीटना सुना कि मारे बेंतों के चमड़ी उधेड़ दूँगा। युवतियों को खासतौर से समझा देता हूँ कि तुम्&zwj;हारी गोद के बच्&zwj;चे पर तुम्&zwj;हारा कोई अधिकार नहीं है। मैंने रुपया देकर मोल लिया है, जो जी चाहेगा, करूँगा। इससे फिर किसी को चूँ करने का साहस नहीं होता और अगर कोई ऐसी निकलती है कि समझाने पर भी रोने-पीटने से बाज नहीं आती तो मेरे ये मजबूत हाथ उसे दुरुस्&zwj;त करने के लिए तैयार रहते हैं।&quot; इतना कहते-कहते उसने मेज पर इतने जोर से हाथ पटका कि मेज के टुकड़े-टुकड़े हो गए।</p>
<p>
	हेली ने कहा - &quot;लोकर, हंटरों से यों खबर लेने को हम कोई तुम्&zwj;हारी अक्&zwj;लमंदी नहीं समझते। ये बातें कोई कारोबार की नहीं है। समझदार लोग कभी मार-पीट नहीं करते। आत्&zwj;मा सब में है। चमड़ी उधेड़ने से तुम्&zwj;हारी और उसकी सबकी आत्&zwj;मा में बराबर दर्द होता है। हमको इस बात का तजुरबा है कि बिना मार-पीट के कारोबार में ज्&zwj;यादा फायदा होता है।&quot;</p>
<p>
	हेली की यह बात लोकर को बहुत चुभी। उसने कहा - &quot;अरे बच्&zwj;चू, मेरे सामने बहुत &#39;आत्&zwj;मा-आत्&zwj;मा&#39; मत बको। मेरी आत्&zwj;मा का हाल मैं खूब जानता हूँ। तेरे शरीर को पीसकर चलनी में छान डालने से भी आत्&zwj;मा का एक कण नहीं निकलेगा।&quot;</p>
<p>
	हेली ने मुँह बनाकर कहा - &quot;लोकर, इतने झुँझलाते क्&zwj;यों हो? मुनासिब बात कहने से जलकर खाक हो जाते हो!&quot;</p>
<p>
	अब लोकर और भी बिगड़कर बोला - &quot;तेरी धर्म की बातें मैं नहीं सुनना चाहता। तू मुझे उपदेश देने चला है? मैं तेरी नस-नस पहचानता हूँ। तू अपने मन में अपने को बड़ा धार्मिक समझता है, लेकिन क्&zwj;या मुझे खबर नहीं कि तेरा धर्म और भलमनसी लोगों को ठगने के लिए एक तरह का जाल है। लोगों को कर्ज देते समय तू बड़ी भलमनसी दिखाकर मीठी-मीठी बातें बनाता है, और जब रुपया वसूल करने का समय आता है तब तू गला घोंटकर आदमी को मार डालता है और उसका सब-कुछ हजम कर जाता है। यही है न तेरी आत्&zwj;मा?&quot;</p>
<p>
	बात बढ़ती देख टॉम लोकर के साथी मार्क ने दोनों हाथ फैलाकर कहा - &quot;भाई, इन झगड़े-टंटों में क्&zwj;या रखा है! कुछ काम की बातें करो। सबके अपने अलग-अलग मत होते हैं। हेली का अच्&zwj;छापन उसकी दो-ही-चार बातों से मुझे मालूम हो गया। अब हेली ने जो बात कही है, उसे झटपट तय कर डालो।&quot; फिर हेली से बोला - &quot;भाई, उस स्&zwj;त्री को पकड़वाने पर क्&zwj;या दोगे?&quot;</p>
<p>
	&quot;उस औरत से मेरा क्&zwj;या मतलब! मैं तो सिर्फ लड़के को चाहता हूँ। उस लड़के को खरीदकर ही मुझे बेवकूफ बनना पड़ा है।&quot;</p>
<p>
	लोकर ने कहा - &quot;तुम बच्&zwj;चू, आज के नहीं, हमेशा के बेवकूफ हो।&quot;</p>
<p>
	मार्क ने कहा - &quot;लोकर, तुम फिर टायं-टायं करने लगे। इन सब बखेड़ों से क्&zwj;या मतलब? मतलब से मतलब रखो, देने-लेने की बातें करो।&quot;</p>
<p>
	हेली बोला - &quot;हाँ, बोलो न, तुम लोग कितना चाहते हो? हम कहते हैं कि लड़के को बेचने पर जो मुनाफा मिलेगा, उसमें से दस रुपया सैकड़ा तुम लोगों को देंगे।&quot;</p>
<p>
	लोकर ने कहा - &quot;अजी, अपनी ये चालाकियाँ रहने दीजिए, हमसे नहीं चलेंगी। तुम्&zwj;हीं बड़े उस्&zwj;ताद हो, उसकी खोज में सिर हम खपाएँगे, और जो न पकड़ पाए तो हमारी सारी मेहनत मिट्टी में मिली। पहले हम लोगों की मेहनत के पचास रुपए हाथ पर रखो, तब बात करो।&quot;</p>
<p>
	मार्क बोला - &quot;इसमें क्&zwj;या कहना है! यह तो कायदा ही है। कहीं बिना बयाना दिए कोई काम होता है? मेरा तो वकालत का पेशा ही ठहरा, मैं यह सब खूब जानता हूँ।&quot;</p>
<p>
	बड़ी दलील और हुज्&zwj;जतों के बाद हेली ने उन लोगों को पचास रुपए दिए। मार्क और लोकर ने उस भगोड़ी को पकड़ने का बीड़ा उठाया। वकालत ही की भाँति यह पेशा भी उस समय बड़े गौरव का समझा जाता था। इससे केवल रुपयों ही की आमद नहीं थी, बल्कि यह पेशा देश-हितैषिता और देशी कानून के गौरव की रक्षा का समझा जाता था, अत: उस काम का बीड़ा उठाकर उनके लज्जित होने का कोई कारण न था। हेली से रुपए पाकर वे नदी पार करने का उपाय खोजने लगे।</p>
</div></body></html>