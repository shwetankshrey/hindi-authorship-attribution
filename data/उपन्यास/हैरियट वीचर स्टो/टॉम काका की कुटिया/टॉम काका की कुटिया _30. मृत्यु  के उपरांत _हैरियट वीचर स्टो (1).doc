<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	इवान्&zwj;जेलिन की निर्मल आत्&zwj;मा मंगलमय के मंगल-धाम को चली गई। जीवन से शून्&zwj;य शरीर घर में पड़ा हुआ है। उसके शयनागार में रखी पत्&zwj;थर की मूर्तियों और चित्र आदि को सफेद वस्&zwj;त्रों से ढक दिया जाता है। घर में गहरा सन्&zwj;नाटा है। बीच-बीच में पैरों की मंद-मंद आहट सुनाई पड़ जाती है। बंद खिड़कियों से बाहर की धुँधली रोशनी अंदर आकर घर के सन्&zwj;नाटे को और भी बढ़ा रही है।</p>
<p>
	बिस्&zwj;तर सफेद चादर से ढका पड़ा है और उसी पर वह नन्&zwj;हीं सोयी हुई है - ऐसी नींद में, जो कभी खुलने की नहीं।</p>
<p>
	बालिका की देह लतिका पहले की तरह श्&zwj;वेत वस्&zwj;त्रों में लिपटी हुई है। उषा की किरणें यवनिका को पार करके मृत्यु के पंजे में पड़े, शीत से जड़ शरीर पर प्रभा बिखेर रही हैं। सिर एक ओर को झुका हुआ है, मानो बालिका सचमुच सो रही हो। समग्र आनंद-व्&zwj;यापिनी शोभा, आनंद और शांति की अपूर्व सम्मिलन-श्री देखने से ही पता लगता है कि यह नींद क्षणिक नहीं है। यह लंबी नींद आत्&zwj;मा का अनंत-पवित्र विश्राम है।</p>
<p>
	इवा, तुम-सरीखी देवियों की मृत्&zwj;यु नहीं होती, न मृत्&zwj;यु की छाया है और न अंधकार। जिस प्रकार प्रात:काल के प्रकाश में शुक्र तारा छिप जाता है, उसी प्रकार तुम लोगों की आँखों से ओझल हो गई हो। बिना युद्ध किए ही तुमने गढ़ जीत लिया है, बिना विरोध के राजमुकुट प्राप्&zwj;त कर लिया है।</p>
<p>
	सेंटक्&zwj;लेयर शय्या के पास खड़ा हुआ एकटक उसकी ओर देख रहा है, मानो वह किसी विचार में मग्&zwj;न होकर कुछ सोच रहा हो, पर कौन जाने, क्&zwj;या सोच रहा है... उसे चारों ओर अंधकार-ही-अंधकार दिखाई दे रहा है।</p>
<p>
	रोडाल्&zwj;फ और रोजा, दोनों मृत बालिका के कमरे और शय्या को भाँति-भाँति के फूलों से सजा रहे हैं। उनकी आँखों से आँसुओं की धार बह रही है।</p>
<p>
	कमरे में अब भी पहले दिन के फूलों के ढेर पड़े हैं। इवा की मेज पर यत्&zwj;नपूर्वक सजाए गुलदस्&zwj;ते में केवल एक गुलाब की कली है। तभी रोजा एक डलिया भर फूल लेकर घर में आई, किंतु सेंटक्&zwj;लेयर को सामने देखकर सम्&zwj;मान से पीछे हट गई। सेंटक्&zwj;लेयर ने उसकी ओर ध्&zwj;यान नहीं दिया, यह देखकर वह फिर आगे बढ़ी और मृत देह के चारों ओर फूलों को बड़ी सुघड़ता से सजा दिया। बालिका के सुंदर हाथ में एक सुगंधित पुष्&zwj;प देकर वह चली गई। सेंटक्&zwj;लेयर ऐसे देखता रहा, मानो कोई स्&zwj;वप्&zwj;न देख रहा हो।</p>
<p>
	इतने में टप्&zwj;सी अपने अंचल में एक फूल छिपाए हुए वहाँ आई। रोते-रोते उसकी दोनों आँखें सूज गई थी। उसे देखते ही रोजा ने चुपके से कहा - &quot;भाग-भाग, यहाँ तेरा क्&zwj;या काम?&quot;</p>
<p>
	टप्&zwj;सी ने अंचल से एक अधखिला गुलाब का फूल निकालकर कातरता से कहा - &quot;देखो, मैं यह कैसा सुंदर फूल लाई हूँ!... मुझे जाने दो... मैं इसे वहाँ रखूँगी।&quot;</p>
<p>
	रोजा ने दृढ़ता से कहा - &quot;भाग जा!&quot;</p>
<p>
	सहसा सेंटक्&zwj;लेयर ने टोककर कहा - &quot;उसे मत रोको, आने दो!&quot;</p>
<p>
	रोजा पीछे हट गई। टप्&zwj;सी ने धीरे-धीरे बिस्&zwj;तर के पास आकर वह फूल उसके पैरों पर रख दिया और धरती पर लोटकर जोर-जोर से रोने-चीखने लगी। मिस अफिलिया वहाँ गई और उसे उठाकर समझाने की चेष्&zwj;टा करने लगी, पर उसको सफलता न मिली। टप्&zwj;सी रो-रो कहती थी - &quot;मिस इवा, मिस इवा, मैं भी तुम्&zwj;हारे साथ चलना चाहती हूँ।... मुझे भी ले चलो।&quot;</p>
<p>
	बालिका का मर्म-भेदी क्रंदन सुनकर सेंटक्&zwj;लेयर का पथराया हुआ सफेद चेहरा एकदम सुर्ख हो गया। इवा की मृत्&zwj;यु के बाद अब उसकी आँखों से आँसू गिरे।</p>
<p>
	मिस अफिलिया ने बड़े स्&zwj;नेह से कहा - &quot;टप्&zwj;सी, रो मत। मिस इवा स्&zwj;वर्ग में गई है।&quot;</p>
<p>
	टप्&zwj;सी ने सिसकते हुए कहा - &quot;मुझे तो वह नहीं दिखाई पड़ती हैं।... अब मुझे वह कभी नहीं दिखाई पड़ेंगी।&quot;</p>
<p>
	पल भर के लिए सब चुप हो गए।</p>
<p>
	टप्&zwj;सी ने फिर कहा - &quot;मिस इवा मुझे प्&zwj;यार करती थीं। उन्&zwj;होंने स्&zwj;वयं कहा था कि वह मुझे प्&zwj;यार करती हैं। हाय, अब तो मेरा कोई भी नहीं रहा! अब मुझे कौन प्&zwj;यार करेगा?&quot;</p>
<p>
	सेंटक्&zwj;लेयर ने ठंडी साँस लेकर मिस अफिलिया से कहा - &quot;बहन, इवा टप्सी को सचमुच प्&zwj;यार करती थी। तुम इस बेचारी बालिका को समझाकर शांत करो।&quot;</p>
<p>
	मिस अफिलिया अश्रु-पूर्ण नेत्रों से टप्&zwj;सी को घर से बाहर ले गई और उससे कहने लगी - &quot;टप्&zwj;सी, तू दु:खी मत हो, मैं तुझसे प्&zwj;यार करूँगी। इवा ने मुझे प्&zwj;यार करना सिखाया है। मैं उसके जैसे दिल की तो नहीं हूँ, तो भी तुझे प्&zwj;यार करूँगी, तुझे प्&zwj;यार की निगाह से देखूँगी, अच्&zwj;छी सीख दूँगी और अच्&zwj;छे रास्&zwj;ते पर लाने की चेष्&zwj;टा करूँगी।&quot;</p>
<p>
	मिस अफिलिया को सरलता और स्&zwj;नेह से यों बोलते देखकर आज टप्&zwj;सी का हृदय उसकी ओर खिंच गया। वास्&zwj;तव में स्&zwj;नेह की पहचान बहुत जल्&zwj;दी हो जाती है। निश्&zwj;छल प्रेम और सहज स्नेह के प्रभाव से पत्&zwj;थर का हृदय भी मोम हो जाता है। टप्&zwj;सी का परिवर्तन देखकर सेंटक्&zwj;लेयर अपने-आप कहने लगा - &quot;हाय, मेरी इवा! इस संसार में बहुत थोड़े दिन ही रहकर तूने कितना अच्&zwj;छा काम कर दिखाया! पत्&zwj;थर-से दिल को कोमल बना दिया। पर मैंने अपनी इतनी बड़ी जिंदगी बेकार ही गँवाई, कुछ भी नहीं किया! मैं ईश्&zwj;वर के सामने ऐसे जीवन के लिए क्&zwj;या जवाब दूँगा?&quot;</p>
<p>
	दिन अच्&zwj;छी तरह चढ़ आया। चारों ओर से आत्&zwj;मीय जन आए, पड़ोसी आए, सारा घर भर गया। मधुर प्रतिमा इवान्&zwj;जेलिन की देह को ताबूत में रखकर उसका मुँह बंद किया गया। बगीचे में जहाँ बैठकर इवा और टॉम बाइबिल पढ़ा करते थे, वहाँ उस ताबूत को दफन कर दिया गया। सेंटक्&zwj;लेयर खड़ा होकर देखने लगा। वह सोचता था, यह स्&zwj;वप्&zwj;न है या सच्&zwj;ची घटना! क्&zwj;या सचमुच आज मेरी प्राणाधार इवा धरती में समा गई! नहीं, वह देवकन्&zwj;या धरती में नहीं समाई। यह तो उसकी काया..., पुराना कपड़ा था। आज इवा ने पुराना चोला त्&zwj;यागकर नए चोले में स्&zwj;वर्ग को कूच किया है। कौन है, जो उसका अमरत्&zwj;व मिटा सके? इवा मर नहीं सकती। अंतिम क्रिया पूरी हुई।</p>
<p>
	इवा की जननी मेरी विलाप करने लगी। घर के सारे दास-दासियों को असह्य शोक हुआ था, पर उन्&zwj;हें अपने शोक में रोने-पीटने की फुरसत ही नहीं मिलती थी। मेरी सबका नाकों दम किए रहती थी। शायद वह समझती थी कि संसार में दु:ख, शोक तथा प्&zwj;यार और किसी के हृदय में प्रवेश नहीं कर सकता। यह सब केवल उसी की बपौती है। जब-तब मेरी कहा करती थी कि उसके स्&zwj;वामी की आँखों से एक बूँद आँसू तक तो गिरा ही नहीं। वह एक बार भी उसे धीरज बँधाने नहीं आया। उसने एक बार भी उसके इस शोक में सहानुभूति प्रकट नहीं की, उसके स्&zwj;वामी-जैसा कठोर हृदय आदमी इस संसार में दूसरा नहीं है।</p>
<p>
	कभी-कभी ये आँखें और कान मनुष्&zwj;य को बड़ा धोखा देते हैं। ये दोनों इंद्रियाँ केवल बाहरी चीजों को देखती हैं। अंत:करण का गूढ़ भाव नहीं देख पातीं। इसलिए जो लोग केवल बाहरी बातों पर दृष्टि डालकर भले-बुरे का फैसला कर लेते हैं, वे सहज में धोखा खा जाते हैं। मेरी का यह बाहरी रुदन सुनकर टॉम और अफिलिया के सिवा सेंटक्&zwj;लेयर के घर के कई दास-दासी समझते थे कि इवा की मृत्&zwj;यु का मेरी को ही सबसे अधिक दु:ख है। सेंटक्&zwj;लेयर के हृदय के गहरे शोक को टॉम सहज में जान गया। इसी से वह इवा की मृत्&zwj;यु के उपरांत कभी अपने मालिक का साथ नहीं छोड़ता था। कभी-कभी वह बड़े उदास भाव से इवा के कमरे में बैठता, उसकी छोटी बाइबिल को उठाकर खोलता और फिर बंद करता। यद्यपि उसमें से वह कुछ भी पढ़ता नहीं था, तथापि उस समय उसके हृदय में जैसी विकट यंत्रणा होती थी, इसे टॉम के सिवा और कोई नहीं समझ सकता था। ऐसे नि:शब्&zwj;द आंतरिक शोक से हृदय जितना जलता था, उसका शतांश भी मेरी की बाहरी चिल्&zwj;लाहट से नहीं जलता था।</p>
<p>
	कुछ दिनों बाद सेंटक्&zwj;लेयर अपने बागवाले घर को छोड़कर परिवार सहित नगरवाले मकान में आ गया। अपने हृदय की असह्य शोक-यंत्रणा को घटाने के लिए वह हर समय किसी-न-किसी काम में लगा रहता। वह पहले की भाँति सब से हँसता-बोलता था। यदि वह शोक-चिह्न धारण न किए होता तो कोई जान भी नहीं सकता था कि उसकी संतान की मृत्&zwj;यु हो गई है।</p>
<p>
	एक दिन मिस अफिलिया से मेरी ने शिकायत के ढंग से कहा - &quot;बहन, सेंटक्&zwj;लेयर भी क्&zwj;या अजीब आदमी है! मैं समझा करती थी कि संसार में यदि सेंटक्&zwj;लेयर किसी को सबसे अधिक प्&zwj;यार करते हैं तो बस इवा को; पर वह उसे भी बड़ी जल्&zwj;दी भूल गए जान पड़ते हैं। कभी भूलकर भी उसका नाम नहीं लेते। मैंने सोचा था कि उन्&zwj;हें इसका बहुत दु:ख होगा, पर मेरा यह खयाल गलत निकला।&quot;</p>
<p>
	अफिलिया बोली - &quot;बात यह है कि अथाह जल अंदर-ही-अंदर जोरों से बहा करता है।&quot;</p>
<p>
	मेरी ने प्रतिवाद किया - &quot;मैं इन बातों को नहीं मानती। ये सब कोरी बातें-ही-बातें हैं। यदि मनुष्&zwj;य के मन में दु:ख होगा तो वह उसे अवश्&zwj;य प्रकट करेगा। बिना प्रकट किए रहा ही नहीं जाएगा। पर मनुष्&zwj;य के मन में किसी बात के लिए दु:ख होना दुर्भाग्य की निशानी है। भगवान ने यदि मुझे भी सेंटक्&zwj;लेयर की भाँति निर्दयी बनाया होता तो मैं क्&zwj;यों दु:ख सहती। मुझमें थोड़ी ममता है, यही मेरी जान लिए लेती है।&quot;</p>
<p>
	मामी ने कहा - &quot;मेम साहब, आप यह क्&zwj;या कहती हैं! बेचारे साहब दिन-ब-दिन शोक में सूखे जा रहे हैं। इवा की मृत्&zwj;यु के उपरांत किसी दिन पेट भर भोजन नहीं किया।&quot; फिर उसने आँसू बहाते हुए कहा - &quot;मैं जानती हूँ कि साहब मिस इवा को कभी भूल नहीं सकते; साहब ही क्&zwj;या, उस नन्&zwj;हीं प्&zwj;यारी बालिका को कोई भी नहीं भूल सकता।&quot;</p>
<p>
	मेरी बोली - &quot;यह सब होने पर भी वह मेरा कभी खयाल नहीं करते। उन्&zwj;होंने मुझसे कभी सहानुभूति का एक शब्&zwj;द भी नहीं कहा। वह यह बात नहीं जानते कि पिता की अपेक्षा माँ को संतान का कितना अधिक दु:ख होता है!&quot;</p>
<p>
	मिस अफिलिया ने गंभीरता से कहा - &quot;हर एक का हृदय ही अपने-अपने दु:ख हो जानता है। दूसरे के दु:ख को और कोई क्&zwj;या समझेगा?&quot;</p>
<p>
	मेरी बोली - &quot;मैं भी यही समझती हूँ। मुझे जितना दु:ख है, उसे दूसरा कौन समझेगा? इवा समझती थी, सो चली गई।&quot; इतना कहकर वह अपने पलंग पर लेट गई और बड़ी बेसब्री से सिसकने लगी।</p>
<p>
	इधर ये बातें हो रही थीं, उधर सेंटक्&zwj;लेयर की लाइब्रेरी के कमरे में और चर्चा चल रही थी। पहले कहा जा चुका है कि इवा की मृत्&zwj;यु के बाद टॉम सदा अपने मालिक के पीछे-पीछे लगा रहता था। आज सेंटक्&zwj;लेयर अपनी लाइब्रेरीवाले कमरे में गया। टॉम बाहर बैठा बाट देखता रहा। जब देर होने पर भी वह बाहर न निकला तब टॉम धीरे-धीरे कमरे के अंदर गया। वहाँ जा कर देखा कि मालिक इवा की नन्&zwj;हीं बाइबिल को मुख पर रखे हुए पड़े हैं। टॉम चुपचाप उनकी आराम-कुर्सी के पास जाकर खड़ा हो गया। सेंटक्&zwj;लेयर उसे देखते ही उठ बैठा। टॉम के मुख की ओर आँखें फेरते ही दयालु सेंटक्&zwj;लेयर का हृदय भर आया। सरलता और साधुता से परिपूर्ण टॉम का मुख-मंडल स्&zwj;वामी के दु:ख से एकदम मलिन पड़ गया। उस मुँह से कोई वाक्&zwj;य नहीं निकला, पर मुख की कातरता और करुणा का भाव प्रभु के दु:ख में स्&zwj;पष्&zwj;ट रूप से सहानुभूति प्रकट कर रहा था।</p>
<p>
	कुछ देर बाद सेंटक्&zwj;लेयर ने कहा - &quot;टॉम, इस संसार में सब-कुछ असार है।&quot;</p>
<p>
	टॉम बोला - &quot;मैं जानता हूँ प्रभु, सब-कुछ असार है, पर स्&zwj;वर्ग की ओर, जहाँ इस समय हम लोगों की इवा है, ईश्&zwj;वर की ओर निगाह रखने से कल्&zwj;याण होगा।&quot;</p>
<p>
	सेंटक्&zwj;लेयर ने कहा - &quot;टॉम, मैं स्&zwj;वर्ग की ओर निगाह डालता हूँ और ईश्&zwj;वर की ओर देखने की चेष्&zwj;टा करता हूँ, पर मुझे कुछ नहीं दिखाई देता। यदि कुछ दीख पड़ता तो मन को संतोष दिला सकता।&quot;</p>
<p>
	टॉम ने एक दीर्घ नि:श्&zwj;वास छोड़ा।</p>
<p>
	सेंटक्&zwj;लेयर ने फिर कहा - &quot;टॉम, मैं समझता हूँ कि निर्मल चरित्र शिशुओं को और तुम-सरीखे सरस और साधु-प्रकृति के लोगों को ही ईश्&zwj;वर दिव्&zwj;य दृष्टि देता है, हम-जैसों को नहीं; इसी से तुम लोग स्&zwj;वर्ग की बातें जान सकते हो।&quot;</p>
<p>
	टॉम बोला - &quot;प्रभु, बाइबिल का मत है कि जो ज्ञान का अभिमान करते हैं और कानून की दुहाई देते हैं उन्&zwj;हें ईश्&zwj;वर के दर्शन नहीं होते। जिनका चित्त बालक की भाँति सरल है, उन्&zwj;हीं को भगवान के दर्शन मिलते हैं।&quot;</p>
<p>
	सेंटक्&zwj;लेयर ने कहा - &quot;टॉम, बाइबिल पर मेरा विश्&zwj;वास नहीं है। अपनी शंकालु प्रकृति के कारण किसी बात पर मेरा विश्&zwj;वास नहीं जमता। मैं चाहता तो हूँ कि बाइबिल पर मेरा विश्&zwj;वास जम जाए, पर ऐसा होता नहीं।&quot;</p>
<p>
	टॉम ने कहा - &quot;प्रभु, आप ईश्&zwj;वर से प्रार्थना कीजिए कि हे भगवान! मेरे मन के संदेहों को दूर कर दो।&quot;</p>
<p>
	टॉम की यह बात सुनकर सेंटक्&zwj;लेयर स्&zwj;वप्&zwj;न में पड़े हुए मनुष्&zwj;य की भाँति बोला - &quot;कोई बात समझ में नहीं आती। क्&zwj;या संसार का यह प्रेम, विश्&zwj;वास और भक्ति सभी निरर्थक हैं? क्&zwj;या मृत्&zwj;यु के साथ-साथ इन सबका नाश हो जाता है? क्&zwj;या मेरी इवा नहीं? क्&zwj;या स्&zwj;वर्ग नहीं है? क्&zwj;या ईश्&zwj;वर नहीं? क्&zwj;या कुछ नहीं है?&quot;</p>
<p>
	टॉम ने घुटने टेककर कहा - &quot;प्रभु, सब-कुछ है। मैं भली-भाँति जानता हूँ कि सब कुछ है। आप इन सब पर विश्&zwj;वास करने की चेष्&zwj;टा कीजिए, चेष्&zwj;टा कीजिए।&quot;</p>
<p>
	सेंटक्&zwj;लेयर बोला - &quot;तुमने कैसे जाना कि ईश्&zwj;वर है? तुमने तो कभी ईश्&zwj;वर को देखा नहीं।&quot;</p>
<p>
	टॉम ने कहा - &quot;मैंने अपनी आत्&zwj;मा के अंदर उसे जाना है। इस समय भी वह मेरे अंदर है। प्रभु, जब मैं अपने बाल-बच्&zwj;चों से अलग करके बेच डाला गया, उस समय एकदम निराश हो गया था। मेरे मन में तनिक भी बल न रहा और तब मैंने निराश होकर ईश्&zwj;वर को पुकारा। इससे अकस्&zwj;मात् मेरे मन में शक्ति पैदा हो गई और मेरे अंदर से आवाज आई कि &#39;टॉम, डरो मत, मैं तुम्&zwj;हारे साथ हूँ।&#39; इससे मेरे सारे दु:ख दूर हो गए और हृदय में आशा जाग उठी। प्रभु, क्&zwj;या अपने-आप मन में ऐसा भाव आ सकता है? अंदर बैठे हुए परमात्&zwj;मा ने ही मेरे मन को बल दिया था।&quot;</p>
<p>
	ये बातें कहते समय टॉम का हृदय भक्ति और प्रेम से भर गया। उसकी आँखों से पानी की गंगा-यमुना बहने लगीं। सेंटक्&zwj;लेयर ने उसके कंधे पर सिर रखकर और उसके काले हाथ पकड़कर कहा - &quot;टॉम, तुम मुझे प्&zwj;यार करते हो?&quot;</p>
<p>
	टॉम बोला - &quot;प्रभु, यदि मेरे प्राण देने से भी ईश्&zwj;वर में आपकी भक्ति और विश्&zwj;वास हो जाए, तो यह दास अभी खुशी-खुशी अपने प्राण देने को तैयार है।&quot;</p>
<p>
	सेंटक्&zwj;लेयर ने द्रवित होकर कहा - &quot;मेरे भोले भाई, मेरे लिए प्राण दोगे? मैं तो तुम्&zwj;हारे-जैसे साधु और सहृदय मनुष्&zwj;य के स्&zwj;नेह के योग्&zwj;य भी नहीं हूँ।&quot;</p>
<p>
	टॉम बोला - &quot;प्रभु, मेरी अपेक्षा ईश्&zwj;वर आपको हजार गुना ज्&zwj;यादा प्&zwj;यार करते हैं।&quot;</p>
<p>
	सेंटक्&zwj;लेयर ने पूछा - &quot;टॉम, यह तुम कैसे जानते हो?&quot;</p>
<p>
	टॉम ने कहा - &quot;मेरी आत्&zwj;मा में इसका अनुभव होता है। प्रभु, मिस इवा मुझे बड़ी अच्&zwj;छी तरह बा&zwj;इबिल पढ़कर सुनाया करती थी। उसके बाद किसी ने नहीं सुनाई। आप थोड़ा-सा पढ़कर सुनाइए।&quot;</p>
<p>
	सेंटक्&zwj;लेयर ने बाइबिल में से लाजरस के उद्धार का वृत्तांत पढ़ा। टॉम भक्ति-भाव से हाथ जोड़कर उसे सुन रहा था। समाप्&zwj;त होने पर सेंटक्&zwj;लेयर ने पूछा - &quot;टॉम, क्&zwj;या तुम्&zwj;हें ये सब बातें सच्&zwj;ची जान पड़ती हैं?&quot;</p>
<p>
	टॉम बोला - &quot;प्रभु, मुझे ये सब बातें साफ दिखाई पड़ रही हैं।&quot;</p>
<p>
	सेंटक्&zwj;लेयर ने विभोर होकर कहा - &quot;टॉम, मुझे तुम्&zwj;हारी आँखें मिल जातीं तो अच्&zwj;छा होता।&quot;</p>
<p>
	टॉम ने बड़ी विनम्रता से जवाब दिया - &quot;ईश्&zwj;वर आप पर अवश्&zwj;य दया करेंगे।&quot;</p>
<p>
	&quot;लेकिन टॉम, तुम जानते हो कि तुमसे मेरा ज्ञान कहीं अधिक बढ़ा-चढ़ा है। मैं यदि तुमसे कहूँ कि मैं इस बाइबिल पर विश्वास नहीं करता तो इससे क्&zwj;या तुम्&zwj;हारे हार्दिक विश्&zwj;वास को कुछ ठेस पहुँचेगी?&quot;</p>
<p>
	&quot;रत्ती भर भी नहीं।&quot; टॉम ने कहा।</p>
<p>
	सेंटक्&zwj;लेयर बोला - &quot;क्&zwj;यों टॉम, तुम तो जानते हो कि मैं तुमसे अधिक पढ़ा-लिखा हूँ।&quot;</p>
<p>
	टॉम बोला - &quot;प्रभु, अभी आप ही ने तो कहा है कि ईश्&zwj;वर को वे लोग नहीं देख सकते, जिन्&zwj;हें अपने ज्ञान का अभिमान है। बालकों-जैसे विश्&zwj;वासियों को ही भगवान के दर्शन मिलते हैं। जान पड़ता है, आप मेरे हृदय की परीक्षा ले रहे हैं। ये आपके हृदय के सच्&zwj;चे भाव नहीं हैं।&quot;</p>
<p>
	सेंटक्&zwj;लेयर ने कहा - &quot;हाँ, मैंने तुम्&zwj;हारी परीक्षा के लिए ही ऐसा कहा था। मैं बाइबिल पर अविश्&zwj;वास नहीं करता। इसमें शक नहीं कि धर्म-शास्&zwj;त्र युक्ति-संगत है। पर खेद है कि मेरा स्&zwj;वभाव बिगड़ा हुआ है।&quot;</p>
<p>
	&quot;प्रभु, प्रार्थना से सुधर जाएगा।&quot; टॉम ने धीमे स्&zwj;वर में कहा।</p>
<p>
	&quot;टॉम, तुम कैसे जानते हो कि मैं प्रार्थना नहीं करता?&quot; सेंटक्लेयर ने पूछा।</p>
<p>
	टॉम बोला - &quot;प्रभु, क्&zwj;या आप प्रार्थना करते हैं?&quot;</p>
<p>
	&quot;मैं अवश्&zwj;य करता, पर किसके सामने करूँ, कुछ भी तो नहीं दिखाई देता। किंतु टॉम, तुम इस समय प्रार्थना करो, मैं सुनता हूँ।&quot; सेंटक्&zwj;लेयर ने एक साँस में कहा।</p>
<p>
	टॉम बड़े भक्ति-भाव से ईश्&zwj;वर की प्रार्थना करने लगा। उसकी सरल प्रार्थना से सेंटक्&zwj;लेयर का हृदय भर आया। प्रार्थना की धारा में उसका मन स्&zwj;वर्ग की ओर बह चला। उसने प्रत्&zwj;यक्ष ही अनुभव किया कि इवा अमृतमय की अमृत-गोद में विराज रही है।</p>
<p>
	टॉम की प्रार्थना समाप्&zwj;त होने पर सेंटक्&zwj;लेयर ने कहा - &quot;टॉम, तुम जब-तब मेरे सामने ऐसे ही प्रार्थना किया करो। परंतु इस समय तुम मुझे थोड़ी देर एकांत में रहने की छुट्टी दो। मैं और किसी समय तुमसे अधिक बातें करूँगा।&quot;</p>
<p>
	टॉम चुपचाप उस कमरे से चला गया।</p>
</div></body></html>