<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	इसके दो दिनों के बाद एक छोटी गाड़ी पर चढ़कर एक नौजवान लेग्री के यहाँ आया और झटपट गाड़ी से उतरकर वहाँ के लोगों से बोला - &quot;मैं इस घर के मालिक से मिलना चाहता हूँ।&quot;</p>
<p>
	यह जार्ज शेल्&zwj;वी था। पाठकों को स्&zwj;मरण होगा कि टॉम के नीलाम में भेजे जाने के पहले, मिस अफिलिया ने शेल्&zwj;वी साहब की मेम के पास टॉम को छुड़ाने के लिए एक पत्र भेजा था। पर विधि की विडंबना देखिए, डाकखाने की गलती से वह पत्र इधर-उधर मारा-मारा फिरा और दो महीने बाद श्रीमती शेल्&zwj;वी को मिला। वह टॉम के भावी अमंगल की बात सोचकर बहुत घबड़ाई।</p>
<p>
	पर इस समय उसके हाथ में टॉम की सहायता का कोई उपाय न था। उसके पति रोग-शय्या पर पड़े थे, उन्&zwj;हीं की सेवा शुश्रूषा एवं काम-काज के झंझट में वह बेतरह फँसी हुई थी। कुछ दिनों बाद शेल्&zwj;वी साहब इस दुनिया से कूच कर गए। इतने सारे काम का बोझ उसी के कंधों पर आ गया। उसके पति पर बहुत ऋण था, उसे चुकाने की उसे बड़ी चिंता हुई। पर उस सुशिक्षिता, सहृदया नारी का हृदय केवल स्&zwj;त्री-सुलभ कोमलता, स्&zwj;नेह, दया और धर्म का ही आगार न था, बल्कि काम-काज सँभालने में भी उसने अपनी असाधारण बुद्धिमत्ता का परिचय दिया। उसने कुछ हिस्&zwj;सा खेत का और घर की बहुत-सी फालतू चीजें बेचकर बहुत शीघ्र ही अपने पति का सारा ऋण चुका दिया और सारे कामों का सिलसिला ठीक कर लिया। उसका तरुण पुत्र अपनी माता के सब कार्यों में हाथ बँटाने लगा।</p>
<p>
	जब सब ठीक-ठीक हो गया, तब माता और पुत्र दोनों मिलकर टॉम के उद्धार का उपाय सोचने लगे। जिस वकील ने सेंटक्&zwj;लेयर के दास-दासी एवं घर का माल-असबाब बेचने का भार उठाया था, बुद्धिमती मिस अफिलिया ने अपने पत्र में उसका नाम-पता लिख दिया था। इससे टॉम के पते के लिए पहले पत्र लिखा गया, पर वह वकील टॉम के वर्तमान खरीदार का ठिकाना नहीं जानता था।</p>
<p>
	इस संवाद से माता और पुत्र को बड़ी चिंता हुई। इसके छ: महीने बाद माता के किसी काम से जार्ज शेल्&zwj;वी को दक्षिण की ओर जाना पड़ा। इस अवसर पर उसने स्&zwj;वयं नवअर्लिंस में आकर टॉम की खोज करने का निश्&zwj;चय किया। दो महीने तक तो कहीं कुछ पता न लगा, पर अकस्&zwj;मात् एक दिन एक आदमी से भेंट हो गई। उससे मालूम हुआ कि लेग्री नाम का एक आदमी उसे खरीद ले गया है। यह संवाद पाकर वह तुरंत रेड नदी में खड़े हुए एक जहाज पर सवार हो लिया और आज यहाँ पहुँचा।</p>
<p>
	लेग्री से भेंट होते ही जार्ज शेल्&zwj;वी ने कहा - &quot;मुझे पता चला है कि नवअर्लिंस से आपने टॉम नाम के एक दास को खरीदा है। वह पहले मेरे पिता के खेत में काम करता था। मैं उसे फिर खरीदने आया हूँ।&quot;</p>
<p>
	उसकी बात सुनकर लेग्री का मुँह फीका पड़ गया। वह खीझकर बोला - &quot;हाँ, मैंने इस नाम के एक आदमी को खरीदा है। बड़ा अच्&zwj;छा सौदा निकला! ऐसा बेअदब, हठी और पाजी तो किसी ने कभी न देखा होगा। हमारे गुलामों को भड़काकर भगाता है, अभी दो दासियाँ उसकी सलाह से भाग गई हैं, जिनका दाम 800 रु या 1000 रु से कम न होगा। कहता है, उसने उन्&zwj;हें भागने की सलाह दी थी। उसी की सलाह से वे भागी हैं, पर जब पता बताने को कहा गया तो उसने साफ इनकार कर दिया। इतनी मार खाने पर भी, जितनी और किसी गुलाम ने नहीं खाई होगी, उसने पता नहीं बताया। मालूम होता है, अब वह मरने बैठा। मैं नहीं कह सकता कि मरेगा या नहीं।&quot;</p>
<p>
	ये बातें सुनकर जार्ज का चेहरा सुर्ख हो गया। उसकी आँखों से आग की चिनगारियाँ बरसने लगीं। पर झगड़ा करने में कोई अक्&zwj;लमंदी न समझकर उसने केवल इतना ही पूछा - &quot;वह कहाँ है? मैं उसे देखना चाहता हूँ।&quot;</p>
<p>
	बाहर जो गुलाम जार्ज का घोड़ा पकड़े हुए खड़ा था, वह बोल उठा - &quot;टॉम इसी कुटिया में है।&quot;</p>
<p>
	लेग्री ने उस गुलाम को एक लात जमाई, पर जार्ज ने वहाँ पल भर की भी देर न की और झट से कुटिया की ओर बढ़ा।</p>
<p>
	टॉम दो दिन से इस कुटिया में पड़ा था। शारीरिक कष्&zwj;ट अनुभव करने की उसकी शक्ति चली गई थी। आत्&zwj;मा जीवनमुक्&zwj;त हो गई थी। पर शरीर पहले खूब हष्&zwj;ट-पुष्&zwj;ट था, इस कारण देह-पिंजर से आत्&zwj;मा सहज में बाहर नहीं होने पाती थी। इसी से अब भी उसमें प्राण बाकी था। टॉम सदा लेग्री के भूखे दास-दासियों की सहायता किया करता था, कभी-कभी स्वयं भूखा रहकर अपना आहार उन्&zwj;हें दे देता था। इससे टॉम की इस दशा के कारण सब बड़े दु:खी हो रहे थे। लेग्री के डर के मारे टॉम को देखने जाने की उनकी हिम्&zwj;मत न होती थी, पर रात को वे छिपकर उसकी कुटिया में जाते और यथा-शक्ति उसकी सेवा-शुश्रूषा करते थे। अधिक इनसे और क्&zwj;या होता, जब-तब दो बूँद जल उसके मुख में डाल देते थे।</p>
<p>
	कासी को टॉम की विपत्ति का सब हाल मालूम हो गया। उसके दु:ख की बात जानकर उसका हृदय शोक से भर गया। टॉम ने उसके और एमेलिन के लिए ही यह अलौकिक त्&zwj;याग स्&zwj;वीकार किया था। यह सोचते-सोचते उसके हृदय में कृतज्ञता की लहरें उठने लगीं। वह सारी आफतों को तुच्&zwj;छ समझकर पहली रात को टॉम को ही देखने के लिए उसकी कुटिया में पहुँची। टॉम अपने उस अंतिम समय में अस्&zwj;फुट स्&zwj;वर से कासी को स्&zwj;नेहपूर्वक जो धर्मोपदेश करने लगा, उसे सुनकर उसके हृदयाकाश से निराशा का अंधकार सर्वथा दूर हो गया। वह शोकदग्&zwj;ध वज्रसम कठोर हृदय पसीजकर नरम पड़ गया। वह रोती हुई प्रार्थना करती चली गई।</p>
<p>
	टॉम की कुटिया में प्रवेश करते ही उसकी दुर्दशा देखकर जार्ज को चक्&zwj;कर आने लगा। उसके हृदय में गहरी चोट लगी। वह टॉम के बगल में घुटनों के बल बैठकर जोर से बोला - &quot;क्&zwj;या यह संभव है? क्&zwj;या मनुष्&zwj;य मनुष्&zwj;य के साथ इतना अत्&zwj;याचार कर सकता है? टॉम काका! मेरे दु:खी टॉम काका!&quot;</p>
<p>
	मृत-प्राय टॉम के कानों में इस कंठ-स्&zwj;वर से अमृत-सा बरस गया। वह संज्ञाशून्&zwj;य-सा पड़ा था, पर यह स्&zwj;वर सुनकर धीरे-धीरे उसने सिर हिलाया, होठों पर जरा हँसी आई। अस्&zwj;फुट स्&zwj;वर से बोला - &quot;ईश-कृपा से क्&zwj;या संभव नहीं है? मृत्&zwj;युशय्या भी सुख से भर उठती है!&quot;</p>
<p>
	जार्ज सिर झुकाए एकटक टॉम के मुँह की ओर देख रहा था। आँखों से आँसुओं की धारा बह रही थी। शोक से रुँधे कंठ से कहने लगा - &quot;प्&zwj;यारे टॉम काका! उठो, एक बार बोलो! आँखें ऊपर उठाकर देखो। तुम्&zwj;हारा मास्&zwj;टर जार्ज आया है, तुम्&zwj;हारा प्&zwj;यारा मास्&zwj;टर जार्ज आया है। क्&zwj;या तुम मुझे नहीं पहचानते हो?&quot;</p>
<p>
	टॉम ने आँख खोलकर क्षीण कंठ से कहा - &quot;मास्&zwj;टर जार्ज! मास्&zwj;टर जार्ज!&quot; ... वह चौकन्&zwj;ना होकर इधर-उधर देखने लगा। फिर बोला - &quot;मास्&zwj;टर जार्ज!&quot; ... मानो धीरे-धीरे अंत में यह बात उसकी समझ में आई। उसकी शून्&zwj;य आँखें क्रमश: चमकने लगीं, उसका मुख प्रफुल्लित हो गया। नेत्रों से अश्रु-धारा बह निकली। वह हाथ जोड़कर क्षीण स्&zwj;वर में कहने लगा - &quot;धन्&zwj;य भगवान! अंत में मेरी इच्&zwj;छा पूर्ण कर दी। वे मुझे भूले नहीं। इससे मेरी आत्&zwj;मा को संतोष मिल गया। धन्&zwj;य भगवान! धन्&zwj;य भगवान! अब मैं सुख से मरूँगा।&quot;</p>
<p>
	जार्ज ने कहा - &quot;तुम्&zwj;हें मरना नहीं होगा। तुम नहीं मरोगे। इस बात का विचार भी मन में मत लाओ। मैं तुम्&zwj;हें खरीदकर घर ले चलने के लिए आया हूँ।&quot;</p>
<p>
	टॉम ने कहा - &quot;ओह, मास्&zwj;टर जार्ज, तुम बड़ी देर से आए। अब समय नहीं रहा। मैं तो ईश्&zwj;वर के हाथ बिक चुका हूँ। वह मुझे अपने साथ अमृत-धाम को ले जाएगा। वहाँ जाने को जी चाह रहा है। केंटाकी से स्&zwj;वर्ग कहीं अच्&zwj;छा है।&quot;</p>
<p>
	जार्ज बोला - &quot;टॉम काका, ऐसा मत कहो। तुम्&zwj;हारी बातें सुनकर मेरी छाती फटी जाती है। हाय, तुम्&zwj;हें कितना सताया गया हे! कैसे मैले में डाल रखा है हाय, तुम्&zwj;हारी दशा देखकर मेरे प्राण मुँह को आ रहे हैं! ओफ!&quot;</p>
<p>
	टॉम ने मुस्&zwj;कराते हुए कहा - &quot;मुझे दु:खी मत कहो। मैं दु:खी था, पर अब वे सब बातें गई-गुजरी हो गईं। मैं पिता की गोद में जा रहा हूँ। जार्ज, यह देखो स्&zwj;वर्ग का द्वार खुला हुआ है। धन्&zwj;य ईसा! धन्&zwj;य परमेश्वर!&quot;</p>
<p>
	जार्ज टॉम के इन सच्चाई से भरे, विश्&zwj;वास-पूर्ण तेजोमय वाक्&zwj;य सुनकर स्&zwj;तंभित रह गया। वह अवाक् होकर उसके मुख की ओर देखने लगा।</p>
<p>
	टॉम ने जार्ज का हाथ पकड़कर कहा - &quot;तुम रोओ मत! छोई से मेरी इस दशा का हाल कहना। ओफ! उसे कितना दु:ख होगा। लेकिन तुम उससे कहना कि मेरी मृत्&zwj;यु शां&zwj;ति से हुई है। मेरे लिए कोई दु:ख न करे। उससे यह भी कह देना कि भगवान सर्वत्र मेरे साथ थे। उन्&zwj;होंने सदा मुझे दु:खों पर विजय दी है। मुझे बच्&zwj;चों के लिए सदा दु:ख होता था। उन्&zwj;हें मेरे मार्ग पर चलने को कहना। अपने माता-पिता और घर के हर आदमी को मेरा प्रेम कहना। मेरे दिल में हर जीवधारी के लिए प्रेम है। मैं जहाँ गया, वहाँ प्रेम के अलावा और कुछ नहीं किया। ओह, मास्&zwj;टर जार्ज, प्रेम भी क्&zwj;या ही अनोखी चीज है! वाह, धर्म के रास्&zwj;ते पर चलने में कितना आनंद है!&quot;</p>
<p>
	इसी समय लेग्री वहाँ कुटिया के द्वार तक आया और एक बार अंदर की ओर देखकर घृणा प्रकट करते हुए लौट गया।</p>
<p>
	जार्ज उसे देखकर क्रोध से बोला - &quot;शैतान कहीं का! ईश्&zwj;वर एक दिन इसे अपने किए का फल देगा।&quot;</p>
<p>
	टॉम ने कहा - &quot;जार्ज, ऐसी बातें नहीं कहनी चाहिए। वह बड़ा अभागा जीव है। उसकी बातें सोच-सोचकर दु:ख होता है। अब भी अगर वह पश्&zwj;चाताप करे तो ईश्&zwj;वर इसे क्षमा करेंगे। पर यह कभी पश्&zwj;चाताप नहीं करेगा।&quot;</p>
<p>
	जार्ज बोला - &quot;उसका पश्&zwj;चाताप न करना ही अच्&zwj;छा है। उसे स्&zwj;वर्ग न मिले, यही मैं चाहता हूँ।&quot;</p>
<p>
	टॉम ने बड़े दु:ख से कहा - &quot;जार्ज, ऐसी बातें मत कहो। मुझे हैरानी होती है। मन में ऐसा भाव मत रखो। उसने मेरा कोई बिगाड़ नहीं किया। मेरे लिए स्&zwj;वर्ग के राज्य का द्वार खोल दिया।&quot;</p>
<p>
	जार्ज को देखकर टॉम आनंद से उत्तेजित हो गया था। उसी उत्तेजना से उसका शरीर और भी सुस्&zwj;त पड़ गया। आँखें बंद हो गईं। साँस जल्&zwj;दी-जल्&zwj;दी चलने लगी और उसकी आत्&zwj;मा संसार से विदा हो गई। मृत्&zwj;यु के समय उसके मुँह से ये शब्&zwj;द निकल रहे थे - &quot;ईसा के प्रेम से हम लोगों को कौन वंचित करेगा!&quot;</p>
<p>
	जार्ज स्&zwj;तब्&zwj;ध होकर एकटक उसके मुख की ओर देख रहा था। उसे जान पड़ने लगा कि टॉम का यह मृत्&zwj;यु-गृह पवित्र स्&zwj;थल है। उसने घूमकर देखा तो लेग्री को अपने पीछे खड़ा पाया।</p>
<p>
	टॉम का अंतिम वाक्&zwj;य सुनकर जार्ज का उत्तेजित भाव कुछ मंद पड़ गया था, नहीं तो आज वह लेग्री की अवश्&zwj;य खबर लेता। पर लेग्री का मुँह देखकर उसके हृदय में घृणा उत्&zwj;पन्&zwj;न हो गई। जार्ज तुरंत वहाँ से उठ जाने को तैयार हुआ और उससे बोला - &quot;तुमसे जो बन सका तुमने कर लिया, अब मैं इस मृत शरीर को साथ ले जाना चाहता हूँ। बोलो, इसकी मृत देह के लिए तुम्&zwj;हें क्&zwj;या देना है? मैं अच्&zwj;छी तरह से इसका क्रिया-कर्म करूँगा।&quot;</p>
<p>
	लेग्री बोला - &quot;मैं मुर्दे हब्&zwj;शी नहीं बेचता। जहाँ और जब तुम्&zwj;हारा जी चाहे, इसे ले जाकर दफन करो।&quot;</p>
<p>
	वहाँ दो-तीन दास खड़े हुए लाश की ओर देख रहे थे। जार्ज ने उनसे कहा - &quot;तुम लोग मेरे साथ आकर इस लाश को गाड़ी में रखवा दो और मुझे एक कुदाल लाकर दो।&quot;</p>
<p>
	लेग्री की आज्ञा की कोई अपेक्षा न करके उनमें से एक कुदाल लाने के लिए दौड़ा, और दो ने उस लाश को गाड़ी पर रखवा दिया। लेग्री भी गाड़़ी के पास जाकर देखने लगा।</p>
<p>
	जार्ज ने अपना लबादा खोलकर गाड़ी में बिछाया और उस पर टॉम की मृत देह को लिटा दिया। उसके बाद गाड़ी हाँकते समय लेग्री से कहा - &quot;तुमने जो नर-हत्&zwj;या की है, इसकी सजा पाओगे। यह मत समझना कि मैं तुम्&zwj;हें यों ही छोड़ दूँगा। मैं मजिस्&zwj;ट्रेट के सामने जाकर अभी बयान दूँगा।&quot;</p>
<p>
	यह सुनकर लेग्री ने ताने से हँसकर कहा - &quot;जाओ, जहाँ तुम्&zwj;हारा जी चाहे, बयान दो। ओफ, मुझे तो अब डर के मारे नींद ही नहीं आएगी! पर अंग्रेज गवाह तुम कहाँ से पाओगे। ऐसे मुकदमे में गुलामों की गवाही नहीं मानी जाती।&quot;</p>
<p>
	जार्ज ने मन-ही-मन सोचा - &quot;यह ठीक कहता है। देश के कानून के अनुसार गोरों के विरुद्ध कालों की गवाही नहीं मानी जाती।&quot; यह सोचकर जार्ज को बड़ा कष्&zwj;ट हुआ।</p>
<p>
	लेग्री आप-ही-आप कहने लगा - &quot;मेरी तो कुछ समझ में नहीं आता कि एक मुर्दे हब्&zwj;शी के लिए एक पढ़ा-लिखा अंग्रेज इतना बखेड़ा क्&zwj;यों करता है? कितने ही कुली पुरुष और स्त्रियाँ यों ही मारे जाते हैं। यह मुकदमा चलाने चला है! कोई समझदार अंग्रेज-विचारक तो ऐसे तुच्&zwj;छ विषय को सुनेगा ही नहीं। कौन भारी अपराध किया है, बस एक कुली ही न मारा है!&quot;</p>
<p>
	आग लगने से जैसे बारूद का गोदाम भभक उठता है, वैसे ही लेग्री की यह बात सुनकर जार्ज का क्रोध भभक उठा। जार्ज वकीलों की तरह कानून के पन्&zwj;ने उलटकर कर्तव्&zwj;य निश्&zwj;चय नहीं किया करता था। उसमें बड़ा तेज और बल था। उसने कानून नहीं पढ़ा था कि मनुष्&zwj;यता से विहीन हो जाए। वह तुरंत गाड़ी से कूदकर लेग्री के मुँह पर जोर-जोर से घूँसे जमाने लगा। लेग्री की नाक से खून की नदी बह निकली। कायर लेग्री अधिक न सह सका और मुर्दे की भाँति जमीन पर गिर पड़ा। जार्ज ने अकेले होते हुए भी वह वीरता दिखाकर प्रात: स्&zwj;मरणीय जार्ज वाशिंगटन का नाम सार्थक कर दिया।</p>
<p>
	संसार में कुछ मनुष्&zwj;य ऐसे होते हैं कि लात खाने पर ही सीधे रहते हैं, ठीक से व्&zwj;यवहार करना सीखते हैं। लेग्री उन्&zwj;हीं व्&zwj;यक्तियों में से था। अब उसने भलमनसी अख्तियार की, धूल झाड़कर उठ बैठा और जब तक जार्ज का गाड़ी आँखों से ओझल न हो गई, तब तक अपना मुँह नहीं खोला।</p>
<p>
	लेग्री के खेत से हटकर एक वृक्ष-लता से आच्&zwj;छादित सुंदर स्&zwj;थान में जार्ज ने कुलियों को कब्र खोदने की आज्ञा दी। कब्र तैयार हो जाने पर कुलियों ने जार्ज के पास आकर कहा - &quot;हुजूर, यह लबादा खोल लिया जाए?&quot; जार्ज ने कहा - &quot;नहीं-नहीं, इसी के साथ इसे दफना दो!&quot; फिर टॉम की मृत देह को संबोधित करके कहने लगा - &quot;हाय टॉम काका, मेरे पास इस समय और कोई अच्&zwj;छा कपड़ा नहीं है, जिसे तुम्&zwj;हारे साथ दूँ। यही मेरी श्रद्धा का अंतिम चिह्न है।&quot;</p>
<p>
	टॉम को मिट्टी दे दी गई और कब्र पर फूल बिछा दिए गए। तब जार्ज ने कुलियों को कुछ पैसे देकर कहा - &quot;अब तुम लोग जा सकते हो।&quot; वे जार्ज से कहने लगे - &quot;हुजूर, हम लोगों को खरीद लीजिए। हम दिन-रात जी-जान से आपका काम करेंगे। यहाँ हम लोगों को बड़ी तकलीफ है।&quot;</p>
<p>
	जार्ज ने कहा - &quot;मैं यहाँ किसी को नहीं खरीद सकता। यह असंभव है। तुम लोग लौट जाओ।&quot;</p>
<p>
	वे निराश होकर धीरे-धीरे चलते बने।</p>
<p>
	जार्ज टॉम की समाधि पर घुटनों के बल बैठकर आँखें और हाथ ऊपर करके कहने लगा - &quot;हे अनंतस्&zwj;वरूप परमात्&zwj;मन्! मैं आपके सामने प्रतिज्ञा करता हूँ कि देश से इस घृणित दास-प्रथा को दूर करने के लिए, मैंने आज से अपने तन-मन को समर्पित कर दिया है। आप मेरे इस सत्&zwj;संकल्प में सदा सहायक हों!&quot;</p>
<p>
	टॉम के समाधि-स्&zwj;थल पर कोई स्&zwj;मृति-चिह्न नहीं बना, पर उसका जीवन ही उसका एकमात्र उज्&zwj;ज्&zwj;वल स्&zwj;मृति-चिह्न था।</p>
<p>
	टॉम के लिए दु:खित होने का कोई कारण नहीं है। ऐसे जीवन और मृत्&zwj;यु पर तरस खाने की कोई आवश्&zwj;यकता नहीं है। टॉम दया का पात्र या दु:खी व्&zwj;यक्ति नहीं था। वह जिस धन का धनी था, वह धन बड़े-बड़े महाराजाओं के भंडार में भी नहीं मिलता।</p>
<p>
	टॉम के हृदय की सत्&zwj;यप्रियता, न्&zwj;यायपरता, धर्म-जिज्ञासा, प्रेम, भक्ति और उसका सतत्-विश्&zwj;वास क्&zwj;या संसार के और सारे धनों से अधिक मूल्&zwj;यवान न था!</p>
</div></body></html>