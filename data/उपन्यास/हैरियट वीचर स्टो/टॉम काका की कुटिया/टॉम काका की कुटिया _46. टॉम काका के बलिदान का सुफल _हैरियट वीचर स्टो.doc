<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	जार्ज शेल्&zwj;वी ने अपने घर लौटने के कुछ ही दिन पहले अपनी माता को जो पत्र लिखा था, उसमें केवल अपने घर पहुँचने की तारीख के सिवा और किसी बात की चर्चा नहीं की थी। टॉम की मृत्&zwj;यु का समाचार देने की उसकी हिम्&zwj;मत न पड़ी। कई बार उसने लेखनी उठाई कि टॉम की मृत्&zwj;यु के समय की घटनाएँ विस्&zwj;तार से लिखे, पर कलम उठाते ही उसका हृदय शोक से भर जाता था। दोनों आँखों में आँसू बहने लगते थे। वह तुरंत कागज को फाड़कर फेंक देता था और कलम एक ओर को रखकर आँसू पोंछते हुए अलग जाकर हृदय को शांत करने की चेष्&zwj;टा करता था।</p>
<p>
	जिस दिन जार्ज ने घर पहुँचने को लिखा था, उस दिन घर के लोग बड़ी प्रसन्&zwj;नता से उसके आने की बाट जोह रहे थे। सबको आशा थी कि आज वह टॉम काका को साथ लेकर लौटेगा।</p>
<p>
	तीसरे पहर का समय था। मिसेज शेल्&zwj;वी कमरे में बैठी हुई थीं। क्&zwj;लोई पास खड़ी भोजन की मेज पर काँटा-चम्&zwj;मच सजा रही थी। क्&zwj;लोई आज बड़ी प्रसन्&zwj;न थी। पाँच बरस बाद स्&zwj;वामी के दर्शन होंगे। आज क्&zwj;लोई एक-एक चीज को पाँच-पाँच बार सजाती थी। मिसेज शेल्&zwj;वी से वह इस विषय पर बातें करना चाहती थी। मेज के किस तरफ किस कुर्सी पर जार्ज बैठेगा, इत्&zwj;यादि विषयों पर मालकिन से तरह-तरह की बातें हो रही थीं। अंत में क्&zwj;लोई बोली - &quot;मेम साहब, मिस्&zwj;टर जार्ज की चिट्ठी आई है?&quot;</p>
<p>
	मेम ने कहा - &quot;हाँ आई तो है, लेकिन एक ही लाइन की है। बस आज पहुँचने की बात लिखी है।&quot;</p>
<p>
	क्&zwj;लोई बोली - &quot;मेरे बूढ़े की कोई बात नहीं लिखी?&quot;</p>
<p>
	&quot;नहीं, क्&zwj;लोई!&quot;</p>
<p>
	क्&zwj;लोई ने उदास होकर कहा - &quot;मिस्&zwj;टर जार्ज की तो यह पुरानी आदत है। उन्&zwj;हें ज्&zwj;यादा लिखना पसंद नहीं। सब बातें सामने ही कहना उन्&zwj;हें अच्&zwj;छा लगता है।&quot;</p>
<p>
	क्&zwj;लोई थोड़ी देर को अपने में खो गई। फिर बोली - &quot;मेरा बूढ़ा घर आकर लड़कों को नहीं पहचान सकेगा। लड़की को भी मुश्किल से पहचानेगा। उसको ले गए तब तो यह बहुत छोटी थी। अब कितनी बड़ी हो गई। पोली जैसी भोली है वैसी ही चालाक भी है। मैं भोजन बनाकर इधर-उधर चली जाती हूँ तो वह बैठी भोजन की रखवाली किया करती है। आज मैंने ठीक वैसा ही भोजन बनाया है, जैसा बूढ़े को ले जानेवाले दिन बनाया था। हे परमेश्&zwj;वर! उस दिन मेरा जी कैसा करने लगा था।&quot;</p>
<p>
	मिसेज शेल्&zwj;वी ने क्&zwj;लोई की बातें सुनकर ठंडी साँस ली। उसे अपने हृदय पर बड़ा बोझ-सा जान पड़ा। उसका मन उचट गया। जब से उसे अपने पुत्र का पत्र मिला था, उसी दिन से उसके मन से तरह-तरह की शंकाएँ उठ रही थीं। वह सोचती थी कि जार्ज के पत्र में टॉम की बात न लिखने का कोई-न-कोई विशेष कारण होगा।</p>
<p>
	क्&zwj;लोई ने कहा - &quot;मेम साहब, मेरे भाड़े के रुपयों के बिल मँगा रखे हैं न?&quot;</p>
<p>
	&quot;हाँ, मँगाए पड़े हैं।&quot;</p>
<p>
	&quot;मैं बूढ़े को ये रुपए दिखलाऊँगी।&quot;</p>
<p>
	फिर क्&zwj;लोई ने उल्&zwj;लास से कहा - &quot;उसे मालूम होगा कि मैंने कितने रुपए पाए हैं। वह मिठाईवाला मुझे और कुछ दिन वहाँ रहने को कहता था। मैं रह भी जाती, लेकिन बूढ़े के आने के कारण मेरा मन वहाँ नहीं लगा। मिठाईवाला आदमी बड़ा अच्&zwj;छा है।&quot;</p>
<p>
	क्&zwj;लोई अपने कमाए रुपए दिखाने के लिए बड़ा आग्रह करती थी। मिसेज शेल्&zwj;वी ने उसके संतोष के लिए उसके बिल और उसमें लिखे रुपए वहाँ ला रखे थे।</p>
<p>
	क्&zwj;लोई फिर कहने लगी - &quot;बूढ़ा पोली को नहीं पहचान सकेगा। कैसे पहचानेगा?&quot;</p>
<p>
	&quot;ओफ, उसको गए पाँच बरस हो गए। तब तो पोली बहुत छोटी थी। जरा-जरा खड़ा होना सीखती थी। चलने के समय उसे गिरते-पड़ते देखकर बूढ़ा कैसा खुश होता था। तुरंत दौड़कर उसे गोद में उठा लेता था। वाह!&quot;</p>
<p>
	इसी समय गाड़ी के पहियों की घड़घड़ाहट सुनाई दी। &quot;मास्&zwj;टर जार्ज!&quot; कहते हुए क्&zwj;लोई खिड़की पर दौड़ गई। मिसेज शेल्&zwj;वी ने शीघ्र बाहर आकर पुत्र को छाती से लगा लिया।</p>
<p>
	जार्ज ने वहाँ क्&zwj;लोई को खड़े देखते ही उसके दोनों काले हाथ अपने हाथों में लेकर कहा - &quot;दुखिया क्&zwj;लोई चाची! मैं तुमसे क्&zwj;या कहूँ! मैं अपना सब-कुछ देकर भी टॉम को ला सकता तो ले आता, पर... वह तो ईश्&zwj;वर के यहाँ चला गया!&quot;</p>
<p>
	मिसेज शेल्&zwj;वी हाहाकर कर उठीं, पर क्&zwj;लोई कुछ न बोली।</p>
<p>
	सबने घर में प्रवेश किया। वे रुपए, जिनके लिए क्&zwj;लोई बहुत गर्वित थी, उस समय भी मेज पर पड़े हुए थे।</p>
<p>
	क्&zwj;लोई ने उन रुपयों को बटोरकर काँपते हुए हाथों से मेम के सामने रखकर कहा - &quot;मैं अब कभी इन रुपयों को नहीं देखना चाहती हूँ, न इनकी बात ही सुनना चाहती हूँ। मैं पहले से जानती थी कि अंत में यही होना है। खेतवालों ने उसका खून कर डाला!&quot;</p>
<p>
	क्&zwj;लोई यह कहकर घर से बाहर चल दी। मिसेज शेल्&zwj;वी उठीं और उसे हाथ से पकड़ लाकर अपने पास बिठाते हुए बोली - &quot;मेरी दुखिया क्&zwj;लोई!&quot;</p>
<p>
	क्&zwj;लोई उसके कंधे पर सिर रखकर रोती हुई कहने लगी - &quot;मुझे क्षमा कीजिए... मेरा दिल टुकड़े-टुकड़े हो गया है।&quot;</p>
<p>
	मिसेज शेल्&zwj;वी ने कहा - &quot;मैं यह जानती हूँ। मेरे पास सामर्थ्&zwj;य नहीं कि तुम्&zwj;हारी इस व्&zwj;यथा को शांत कर सकूँ, पर ईश्&zwj;वर समर्थ है, वह सब कर सकता है। वह टूटे हुए हृदय को जोड़ सकता है और हृदय में लगे हुए घावों को भर सकता है।&quot;</p>
<p>
	कुछ देर बाद वहाँ सभी आँसू बहा रहे थे। अंत में जार्ज उस शोकातुर विधवा के पास आकर बैठ गया और उसके हाथ अपने हाथों में लेकर गदगद कंठ से उसके स्&zwj;वामी की वीरोचित मृत्&zwj;यु की घटना सुनाने लगा।</p>
<p>
	टॉम ने उसके लिए जो प्रेम-संदेश भेजा था, वह भी कह सुनाया।</p>
<p>
	इसके कोई एक महीने बाद एक दिन प्रात:काल शेल्&zwj;वी साहब के घर के सारे दास-दासी अपने नए मालिक की आज्ञानुसार कमरे में इकट्ठे हुए। कुछ देर बाद सबने बड़े विस्&zwj;मय से देखा कि जार्ज कागजों का एक बंडल हाथ में लिए हुए वहाँ आया। उसने प्रत्&zwj;येक के हाथ में एक-एक कागज देकर बताया कि यह उनकी दासता से मुक्ति का प्रमाण-पत्र है। आज उसने सारे गुलामों को गुलामी की जंजीर से मुक्&zwj;त कर दिया।</p>
<p>
	उसने हर एक के सामने उसका प्रमाण-पत्र पढ़कर सुनाया। दास-दासी आनंदमग्&zwj;न होकर रोने लगे। कोई-कोई शोर मचाने लगे और उनमें से ही कितनों को इस घटना से बड़ी चिंता हुई। वे उस कागज को वापस ले लेने का अनुरोध करने लगे। बोले - &quot;हम जितने आजाद हैं, उससे ज्&zwj;यादा आजादी नहीं चाहते। हम लोग इस घर को, मेम साहब को और आपको छोड़कर कहीं भी नहीं जाना चाहते।&quot;</p>
<p>
	जार्ज उन लोगों को सारी बातें अच्&zwj;छी तरह समझाने का यत्&zwj;न करने लगा, पर वे सब उसकी बात को अनसुनी करके कहने लगे - &quot;हम लोग यहाँ से नहीं जाएँगे।&quot; अंत में जब सब चुप हो गए तब जार्ज ने कहा - &quot;गुलामी से छूटकर तुम लोगों को हमारा घर छोड़कर जाने की जरूरत नहीं है। यहाँ पहले जितने नौकरों की आवश्&zwj;यकता थी, अब भी उतनी ही है। घर में जो काम पहले था, वही अब भी है। पर अब तुम लोग पूरी तरह आजाद हो। मैं अब तुम लोगों से तय करके तुम्&zwj;हें महीने-महीने नौकरी दूँगा। तुम लोगों को आजाद कर देने से तुम्&zwj;हारा लाभ यह हुआ कि मान लो, अगर मैं किसी का कर्जदार हो जाऊँ या मर जाऊँ, तो तुम्&zwj;हें कोई पकड़ ले जाकर बेच नहीं सकेगा। मैं अपना काम अपने-आप चलाऊँगा और तुम लोगों को यह बताने का यत्&zwj;न करूँगा कि इस मिली हुई आजादी का कैसे सदुपयोग करना चाहिए। आशा है कि तुम लोग चरित्रवान बनने का यत्&zwj;न करोगे और पढ़ाई-लिखाई में मन लगाओगे। मुझे विश्&zwj;वास है कि ईश्&zwj;वर की कृपा से मैं तुम लोगों के लिए कुछ कर सकूँगा। मेरे भाइयों, आज के दिन तुमने जो अनमोल स्&zwj;वाधीनता-धन पाया है, उसके लिए ईश्&zwj;वर का गुणगान करो, उसे धन्&zwj;यवाद दो।&quot;</p>
<p>
	इसके बाद जार्ज ने निम्&zwj;नलिखित पद्य में अपनी भावना व्&zwj;यक्&zwj;त की :</p>
<p>
	रहे अब तुम न किसी के दास!</p>
<p>
	परवश जीवन मृत्&zwj;यु सदृश है, इसमें कौन सुपास?</p>
<p>
	किसने कब सुख पाया जग में करके पर की आस।।</p>
<p>
	वह भी जीना क्&zwj;या जीना है, यदि मन रहा उदास।</p>
<p>
	इंगित पर औरों के नाचा, सह-सहकर उपहास।</p>
<p>
	सुख स्&zwj;वतंत्रता का अनुभव कर, होगा उर उल्&zwj;लास।</p>
<p>
	बीतेगा जीवन विनोद में, होंगे विविध विलास।।</p>
<p>
	भय न रहा अब तुम्&zwj;हें किसी का, दूर हुआ दु:ख त्रास।</p>
<p>
	हो स्&zwj;वच्&zwj;छंद सुखी हो विचरो जग में बारौं मास।।</p>
<p>
	एक बहुत ही बूढ़ा हब्&zwj;शी खड़ा होकर अपने काँपते हुए हाथों को उठाकर कहने लगा - &quot;ईश्&zwj;वर का धन्&zwj;यवाद है! हम सब आप की दया-दृष्टि से गुलामी की बेड़ी से मुक्&zwj;त हुए हैं।&quot; इस बूढ़े के साथ दूसरे दास-दासी भी कृतज्ञता सहित बार-बार ईश्&zwj;वर की प्रार्थना करने लगे।</p>
<p>
	प्रार्थना समाप्&zwj;त होने पर जार्ज ने उन्&zwj;हें टॉम की मृत्&zwj;यु के समय की सारी घटनाओं का हाल सुनाकर कहा - &quot;देखो, मुझे एक बात और कहनी है। तुम सब कृतज्ञता के साथ हमारे टॉम काका को याद करो। यह मत भूलना कि इस सौभाग्&zwj;य का कारण टॉम काका ही थे। उन्&zwj;होंने अपनी जान देकर आज तुम लोगों को आजादी दिलवाई। उनकी मृत्&zwj;यु देखकर मेरे हृदय में बड़ी व्&zwj;यथा हुई थी। मैंने वहीं उनकी समाधि पर बैठकर परमेश्&zwj;वर के सामने प्रतिज्ञा की थी कि मैं भविष्&zwj;य में अब कभी दास-प्रथा को आश्रय नहीं दूँगा। स्&zwj;वयं कभी दास नहीं रखूँगा। मैं ऐसा नहीं करूँगा कि किसी को अपनी संतान से अलग होना पड़े। आज मेरी वह प्रतिज्ञा पूरी हुई। तुम सब स्&zwj;वाधीन हुए। देखो, जब-जब स्&zwj;वाधीनता के सुख से तुम्&zwj;हारे हृदय में आनंद हो, तब-तब मेरे परम बंधु टॉम काका का स्&zwj;मरण जरूर करना, उसके परिवार पर कृतज्ञता और प्रेम प्रकट करना और जब तक जीते रहो, तब तक टॉम काका की मिसाल सामने रखकर उस पर चलते रहना। टॉम काका का साधु जीवन ही उसका एकमात्र स्&zwj;मृति-चिह्न है। तुम सब टॉम काका की भाँति चरित्रवान और धर्मपरायण होने की चेष्&zwj;टा करते हुए अपने-अपने हृदय में उसका स्&zwj;मृति-मंदिर बना लो!&quot; &zwj;</p>
</div></body></html>