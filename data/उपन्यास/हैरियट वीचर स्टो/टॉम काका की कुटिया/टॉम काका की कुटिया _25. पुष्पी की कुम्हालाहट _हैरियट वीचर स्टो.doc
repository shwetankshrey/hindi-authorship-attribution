<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	दिनों के बाद महीने और महीनों के बाद वर्ष, देखते-देखते सेंटक्&zwj;लेयर के यहाँ टॉम के दो वर्ष यों ही बीत गए। टॉम ने अपने घर जो पत्र भेजा था, कुछ ही दिनों बाद उसके उत्तर में मास्&zwj;टर जार्ज का पत्र आ पहुँचा। इस पत्र को पाकर टॉम को बड़ा आनंद हुआ। टॉम के छुटकारे के निमित्त क्&zwj;लोई के लूविल में नौकरी करने जाने, टॉम के दोनों पुत्र मोज और पिटे बड़े आनंद में है और कुछ काम-काज करने लायक हो गए हैं, उसकी छोटी कन्&zwj;या का भार सैली को सौंपा गया है, ये सब बातें इस चिट्ठी में लिखी हुई थीं। जार्ज अपने नए घोड़े की खरीद की बात भी लिखना नहीं भूला था। पत्र पाने के बाद से टॉम को जब फुर्सत मिलती, तभी वह उसे सामने रखकर बड़ी चाह से पढ़ने की चेष्&zwj;टा करता था। इवा और टॉम में बड़ी देर तक इस बात पर आलोचना होती रही कि इस पत्र को शीशे के साथ एक सुंदर चौखटे में जड़वाकर दरवाजे पर लटकाना ठीक होगा या नहीं। अंत में बहुत सोच-विचार के बाद तय हुआ कि ऐसा करने से पत्र के दोनों हिस्&zwj;से दिखाई नहीं पड़ेंगे, इससे चौखटे में जड़वाना ठीक नहीं।</p>
<p>
	टॉम और इवा का स्&zwj;नेह दिन-दिन बढ़ता गया। टॉम इवा को बहुत प्&zwj;यार करता था। जब बाजार जाता, उसके मन-बहलाव के लिए कोई अच्&zwj;छी-सी चीज खरीद लाता। इवा को वह कभी फूलों का सुंदर गुच्&zwj;छा, कभी सुंदर-सुंदर फूल चुनकर उसकी माला बना कर देता। इवा जब टॉम के पास बैठकर बाइबिल पढ़ती और धर्म-चर्चा करती, उस समय वह उसे मनुष्&zwj;य-लोक की न मानकर, देव-लोक की कन्&zwj;या समझकर, मन-ही-मन उसकी आराधना करता था।</p>
<p>
	गर्मी की ऋतु आ जाने के कारण सेंटक्&zwj;लेयर शहर छोड़कर, वहाँ से कुछ दूर झील के किनारे अपने उद्यान में सपरिवार जाकर रहने लगा। वहाँ रोज शाम के समय इवा और टॉम बैठकर बाइबिल की चर्चा किया करते थे।</p>
<p>
	एक दिन रविवार को संध्&zwj;या-समय वहीं टॉम के पास बैठी हुई इवा बाइबिल पढ़ रही थी। उसमें उसने पढ़ा - &quot;स्&zwj;वर्ग का राज्&zwj;य बहुत पास है।&quot; यह पढ़कर उसने कहा - &quot;टॉम काका, मैं जाऊँगी।&quot;</p>
<p>
	&quot;कहाँ?&quot;</p>
<p>
	&quot;स्&zwj;वर्ग के राज्&zwj;य में।&quot;</p>
<p>
	&quot;स्&zwj;वर्ग कहाँ है?&quot;</p>
<p>
	इवा ने आकाश की ओर अंगुली उठाकर कहा - &quot;वह स्&zwj;वर्ग है। मैं जल्&zwj;दी ही जाऊँगी।&quot;</p>
<p>
	यह सुनकर टॉम के मन को बड़ा धक्&zwj;का लगा। इवा का शरीर सूखते देखकर टॉम के हृदय में बड़ी चिंता रहा करती थी, खासकर इस बात से कि मिस अफिलिया कहा करती थी, इवा को जिस ढंग की खाँसी की बीमारी हो रही है, वह बीमारी किसी दवा से आराम नहीं होती। इस समय वह बात भी टॉम के मन में जाग उठी। टॉम इवा को देवकन्&zwj;या समझता था। उसका खयाल था कि उसके मुँह से कभी कोई असत्&zwj;य वचन नहीं निकलता। इससे आज की बात सुनकर टॉम के हृदय में किस भाव का उदय हुआ होगा, इसका सहज में अनुमान किया जा सकता है।</p>
<p>
	क्&zwj;या कभी किसी के घर इवा-सरीखे बच्&zwj;चे हुए हैं? हाँ, हुए हैं; पर उनका नाम समाधि के पत्&zwj;थरों पर ही खुदा हुआ मिलता है। उनकी मधुर मुस्कान, उनके स्&zwj;वर्गीय सुधावर्षी नयन, उनके साधारण वाक्&zwj;य और आचरण गुप्&zwj;त धन की भाँति केवल उनके स्&zwj;नेही आत्&zwj;मीयों ही के मन-मंदिर में छिपे पड़े रहते थे। कितने ही घरों की बात सुनी जाती है कि उस से एक बच्&zwj;चा जाता रहा। उसका रंग-ढंग ऐसा सुंदर था कि उसके सामने और बालकों के रूप-गुण फीके थे। जान पड़ता है, मानो विधाता ने मनुष्&zwj;यों के पापी मन को स्&zwj;वर्ग की ओर खींचने के लिए वहाँ एक विशेष श्रेणी के देवदूतों का दल रख छोड़ा है। वे थोड़े दिनों के लिए शिशु के रूप में जन्&zwj;म लेकर मृत्&zwj;यु-लोक में आते हैं, और चारो ओर के विपथगामी हृदयों को अपने स्&zwj;नेह-बंधन में इस तरह जकड़ लेते हैं कि जब वे अपने स्&zwj;वदेश-स्&zwj;वर्ग-को जाने लगें तो वे विपथगामी हृदय भी उन्&zwj;हीं के साथ स्वर्ग को जा सकें। जिस शिशु के नेत्रों में यह आध्&zwj;यात्मिक ज्&zwj;योति दीख पड़े; या उसकी बातों में साधारण शिशुओं से कुछ विशेषता, मधुरता और विज्ञता का आभास मिले, तब जान लो कि वह इस जगत् में घर बनाने नहीं आया है, उसके बहुत दिनों तक पृथ्&zwj;वी पर रहने की आशा में मत रहो; क्&zwj;योंकि उसके ललाट में बिधना के अक्षर हैं, उसके नेत्रों में अमृत की किरणें हैं। इसी से तो स्&zwj;नेह-धन इवा, घर की एकमात्र उज्&zwj;जवल तारा, तू भी चली जा रही है; पर जो तुझे प्राणों से अधिक प्&zwj;यार करते हैं, वे इस बात को नहीं जानते।</p>
<p>
	मिस अफिलिया के अकस्&zwj;मात् झील के किनारे आकर इवा को पुकारने पर टॉम और इवा की बातें बंद हो गईं। मिस अफिलिया ने कहा - &quot;इवा बेटी, बड़ी ओस गिर रही है। यह बाहर बैठने का समय नहीं है।&quot;</p>
<p>
	इवा और टॉम दोनों अंदर चले गए।</p>
<p>
	बच्&zwj;चों के पालन-पोषण के काम में मिस अफिलिया की निगाह बड़ी तेज थी। बच्&zwj;चों के रोग बड़े सहज में जान लेती थी। इवा की सूखी खाँसी देखकर उसके मन में बड़ा खटका लग गया था। ऐसे रोग से उसने कितने ही बच्&zwj;चों का जीवन नष्&zwj;ट होते देखा था। वह अपनी आशंका कभी-कभी सेंटक्&zwj;लेयर पर भी प्रकट करती थी, लेकिन वह उसकी बात पर ध्&zwj;यान नहीं देता था, उल्&zwj;टा कभी-कभी असंतुष्&zwj;ट होकर कहता - &quot;बहन, तुम्&zwj;हारी ये आशंकाएँ मुझे नहीं भातीं। यों ही जरा-सी बात देखकर तुम लोग जमीन-आसमान एक करने लगती हो। इवा बढ़ रही है, इसी से वह दुबली जान पड़ती है। बच्&zwj;चे जब बढ़ते हैं, तब हमेशा कमजोर हो जाते हैं।&quot;</p>
<p>
	पर अफिलिया ने फिर कहा - &quot;अगस्टिन, उसकी खाँसी बहुत बुरी है। इस रोग से जेन, ऐलेन, और सेंडर तीन को तो मैंने मरते देखा है।&quot;</p>
<p>
	सेंटक्&zwj;लेयर ने खीझकर कहा - &quot;तुम अपनी ये फालतू बातें रहने दो। उसे रात को बाहर न निकलने दिया करो, बहुज ज्&zwj;यादा खेलने भी मत दिया करो। इसी से वह अच्&zwj;छी हो जाएगी।&quot;</p>
<p>
	कहने को उसने अफिलिया को इस प्रकार कहकर टाल दिया, पर उसके मन में खटका लग गया और बेचैनी छा गई। उसने मन-ही-मन, &#39;रोग न सही, पर इसका यह धर्म-संबंधी गंभीर विषयों की बातें करना बड़े आश्&zwj;चर्य में डालता है और मन में शंका उत्&zwj;पन्&zwj;न कर देता है।&#39; वह सोचता - यह कैसे आश्&zwj;चर्य की बात है कि इतनी बड़ी बालिका को जहाँ अपने खेल-कूद में ही मस्&zwj;त रहना चाहिए, वहाँ अभी से दूसरे का दु:ख देखकर उसका हृदय विदीर्ण होने लगता है। संसार में व्&zwj;याप्&zwj;त अत्&zwj;याचार और उत्&zwj;पीड़न की बात सोचकर जब इवा बड़ी दु:खी होती और रोने लगती, उस समय सेंटक्&zwj;लेयर उसे जोर से अपनी छाती से चिपटा लेता।</p>
<p>
	इवा ने एक दिन एकाएक अपनी माँ से कहा - &quot;हम लोग अपने गुलामों को पढ़ना क्&zwj;यों नहीं सिखाते?&quot;</p>
<p>
	मेरी बोली - &quot;यह क्&zwj;या सवाल है। कोई भी उन्&zwj;हें पढ़ना नहीं सिखाता।&quot;</p>
<p>
	&quot;क्&zwj;यों नहीं सिखाते?&quot;</p>
<p>
	&quot;इसलिए कि उससे उनका कोई मतलब सिद्ध नहीं होगा। वे संसार में केवल काम करने के लिए बनाए गए हैं। पढ़ाई से उन्&zwj;हें किसी तरह की मदद न मिलेगी।&quot;</p>
<p>
	इवा ने कहा - &quot;माँ, मेरी समझ में हरएक इंसान को बा&zwj;इबिल पढ़ना आना चाहिए। वे पढ़ लेंगे तो बाइबिल तथा और? आप ही पढ़ते रहेंगे।&quot;</p>
<p>
	&quot;इवा, तू बड़ी अनोखी लड़की है।&quot;</p>
<p>
	&quot;बुआ ने टप्&zwj;सी को बा&zwj;इबिल सिखाया है।&quot;</p>
<p>
	मेरी ने कहा - &quot;हाँ, पर तू देखती है कि टप्&zwj;सी क्या बाइबिल पढ़कर सुधर गई?&quot; उस-जैसी तो पाजी लड़की ही मैंने नहीं देखी।</p>
<p>
	इवा बोली - &quot;मामी को बाइबिल से बड़ा प्रेम है, वह चाहती है कि उसे पढ़ ले...। और जब मैं उसे पढ़कर नहीं सुना सकूँगी तब वह क्&zwj;या करेगी।&quot;</p>
<p>
	इवा जब ये बातें कर रही थी, उसी समय उसकी माँ एक संदूक की चीजें ठीक कर रही थी। इवा की बातें समाप्&zwj;त होने पर उसकी माँ ने कहा - &quot;इवा, ये बातें जाने दे। तू जन्&zwj;म भर इन नौकरों के सामने बाइबिल ही नहीं पढ़ती रहेगी। बड़ी होने पर सज-धजकर समाज में आना-जाना पड़ेगा। तब फिर तुझे बाइबिल पढ़ने का समय न रहेगा। यह देख, यह हीरे का हार मैं तुझे बाहर आने-जाने लगने पर दूँगी। मैं पहले-पहल जिस दिन यह हार पहनकर दावत में गई थी, उस दिन, मैं तुझसे कहती हूँ इवा, कितनों की आँखें मैंने चकाचौंध कर दी थीं।&quot;</p>
<p>
	इवा ने उस हार को हाथ में लेकर अपनी माँ से पूछा - &quot;माँ, क्&zwj;या यह हार बहुत कीमती है?&quot;</p>
<p>
	मेरी बोली - &quot;निश्&zwj;चय ही बड़ा कीमती है। पिता ने यह फ्रांस से मँगवाया था। एक साधारण गृहस्&zwj;थ की सारी संपत्ति भी इसके सामने कुछ नहीं।&quot;</p>
<p>
	इवा ने कहा - &quot;मैं इसे इस शर्त पर लेना चाहती हूँ कि जो मेरे जी में आएगा, इसका करूँगी।&quot;</p>
<p>
	&quot;तू इसका क्&zwj;या करना चाहती है?&quot;</p>
<p>
	&quot;मैं इसे बेचूँगी और स्&zwj;वतंत्र देश में जमीन खरीदूँगी। फिर वहाँ अपने सब गुलामों को लेकर मास्&zwj;टर रखकर उनको पढ़ना-लिखना सिखाऊँगी।&quot;</p>
<p>
	इवा की बात से उसकी माँ को इतनी हँसी आई कि आगे की बातें बीच में ही रह गईं।</p>
<p>
	&quot;बोर्डिंग स्&zwj;थापित करेगी। उन्&zwj;हें तू पिआनो बजाना और मखमल पर बेल-बूटे काढ़ना नहीं सिखलाएगी?&quot;</p>
<p>
	इवा ने बड़ी दृढ़ता से कहा- &quot;मैं उन्&zwj;हें बाइबिल पढ़ना, पत्र लिखना और पत्र पढ़ना सिखलाऊँगी। माँ, मैं जानती हूँ कि वे अपने पत्र अपने हाथ से नहीं लिख सकते, और अपने पत्र अपने आप पढ़ भी नहीं सकते, इससे उनके मन को बड़ा कष्&zwj;ट होता है। टॉम को, मामी को, बहुतों को इससे बड़ा दु:ख होता है।&quot;</p>
<p>
	मेरी ने कहा - &quot;चुप रह! तू अजीब ही लड़की है। इन बातों के विषय में कुछ जानती-बूझती नहीं है। तेरी बातों से तो मेरा सिर दुखने लगता है।&quot;</p>
<p>
	इवा चुप हो गई। मेरी की आदत थी कि जब कोई उसकी मर्जी के खिलाफ बातें करने लगता, तब उसका सिर दुखने लगता था।</p>
</div></body></html>