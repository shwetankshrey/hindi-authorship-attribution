<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	गोरे बनियों की अर्थ-लोलुपता के कारण अफ्रीकी उपनिवेशों के जो अभागे काले हब्&zwj;शी अमरीका में ले जाकर दास बनाकर बेचे जाते थे, उनकी स्&zwj;वभाव-प्रकृति से हम भारतवासियों की किसी-किसी विषय में बड़ी समानता है। भारतवासियों की भाँति इन अभागे क्रीत दास-दासियों में भी संतान-वात्&zwj;सल्&zwj;य, दांपत्&zwj;य-प्रेम, पारिवारिक स्&zwj;नेह और कृतज्ञता की मात्रा बहुत अधिक दिखाई पड़ती थी। परिवार से किसी एक व्&zwj;यक्ति को पृथक करके बेचने में इन्&zwj;हें कैसा भयानक कष्&zwj;ट होता था, इसे वज्र हृदय अर्थ-पिशाच गोरे बनिए क्&zwj;या समझ सकते थे?</p>
<p>
	शेल्&zwj;वी साहब ने टॉम को हेली के हाथ बेच तो डाला ही था, पर इलाइजा की खोज से हेली के लौटने तक, कम-से-कम दो तीन दिन, टॉम को अपने परिवार में रहने का सुअवसर मिल गया। जिस दिन हेली के साथ उसके जाने की बात थी उस दिन उसने बड़े तड़के उठकर अपने बाल-बच्&zwj;चों और स्&zwj;त्री के कल्&zwj;याण के लिए ईश्&zwj;वर से प्रार्थना की, फिर उपासना के उपरांत अपने सोए हुए बालकों के बिस्&zwj;तर के पास खड़ा होकर वह एकटक उनकी ओर देखने लगा। उसकी आँखों से आँसुओं की धारा बहने लगी। कुछ देर बाद एक आह भरकर वह बोला - &quot;जान पड़ता है, तुम लोगों से मेरी यही अंतिम भेंट है।&quot; उसकी यह बात क्&zwj;लोई के कान में जा पड़ी और उसका हृदय भर आया। उसने रोते हुए पति से कहा - &quot;तुम मुझे ईश्&zwj;वर पर भरोसा रखकर शोक न करने को कहते हो, पर मैं ईश्&zwj;वर पर भरोसा नहीं रख सकती। मेरे मन में कितनी ही आशंकाएँ उठ रही हैं। न मालूम वह तुम्&zwj;हें कहाँ-का-कहाँ ले जाएगा, और जब-तब कितना दु:ख देगा। मेम दो-एक बरस में रुपए इकट्ठे करके तुम्&zwj;हें फिर मोल लेने का प्रयत्&zwj;न करेंगी, पर उतने ही दिनों में न जाने तुम पर कितनी आफतें आ सकती हैं। दक्षिण गए हुओं में बहुत थोड़े ही लौटकर आते हैं। दक्षिण के चाय के बगीचों और तंबाकू के खेतों में बेहद परिश्रम करके सैकड़ों दास-दासी असमय काल के गाल में चले जाते हैं। तुम्हीं कहो, यह सब जानते हुए मैं अपने हृदय के आवेग को कैसे रोक सकती हूँ।&quot;</p>
<p>
	टॉम ने कहा - &quot;दीनबंधु भगवान सब जगह मौजूद है। वह मेरे साथ रहकर सदा मेरी खबर लेगा।&quot;</p>
<p>
	&quot;परमेश्&zwj;वर के साथ रहते हुए भी तो समय-समय पर कितनी ही घोर विपदाएँ आ पड़ती हैं। इसी से परमेश्&zwj;वर पर भरोसा रखकर मैं अपने मन को नहीं समझा सकती।&quot; क्&zwj;लोई ने रुँधे गले से कहा।</p>
<p>
	&quot;हम सब मंगलमय ईश्&zwj;वर के मंगल-शासन में हैं। उनकी मर्जी के बिना पत्ता भी नहीं हिलता। जिसे लोग विपदा समझते हैं, वही संपदा का मूल कारण है। देखो, मुझे बेचकर मालिक ने तुमको और बाल-बच्&zwj;चों को बचाने की चेष्&zwj;टा की। तुम लोग तो निरापद रहोगे। हम सब-के-सब जहाँ-तहाँ तीन-तेरह नहीं बिके, यही क्&zwj;या कम सौभाग्&zwj;य की बात है। मालिक ने केवल मुझे ही बेचा, इसके लिए मैं उनका बड़ा अनुगृहीत हूँ।&quot;</p>
<p>
	&quot;मुझे तो इसमें मालिक के अनुग्रह की कोई बात नहीं दीख पड़ती। तुम्&zwj;हारे जैसे प्रभुभक्&zwj;त और विश्&zwj;वासी दास को बेचना कभी उचित नहीं कहा जा सकता। वह तुम्&zwj;हारी प्रभुभक्ति से प्रसन्&zwj;न होकर एक बार तुम्&zwj;हें दासत्&zwj;व से मुक्&zwj;त कर देने का वचन दे चुके हैं, पर आज उसे भूलकर ऋण से छुटकारा पाने के लिए बेखटके तुम्&zwj;हें बेच डाला! गोरी जाति दूसरे के दु:ख का खयाल कभी नहीं करती। वह सदा अपने ही सुख में मस्&zwj;त रहती है। जो मनुष्&zwj;य स्&zwj;त्री को पति-हीन और बालकों को पितृ-हीन करता है उसका विचार ईश्&zwj;वर के यहाँ अवश्&zwj;य होगा।&quot;</p>
<p>
	&quot;क्&zwj;लोई मालिक के बारे में ऐसी बातें मुँह से न निकालो। इससे मेरे हृदय को बड़ी वेदना होती है। मेरे साथ यही तुम्&zwj;हारी अंतिम भेंट है। इस समय मेरे सम्&zwj;मुख ऐसी बातें मत कहो। दूसरे दासों के मालिकों से हमारे मालिक कहीं अच्&zwj;छे हैं। वह दास-दासियों को कभी व्&zwj;यर्थ तंग नहीं करते। वह किसी को बेंत नहीं मारते। किसी की विवाहिता स्&zwj;त्री को कभी रखैल बनाकर उसका धर्म नहीं बिगाड़ते। इसी लिए ईश्&zwj;वर के सामने ऐसे मालिक के कल्&zwj;याण के लिए प्रार्थना करना अपना कर्तव्&zwj;य है। इसी केंटाकी में देख लो; सैकड़ों लोगों के असंख्&zwj;य दास-दासियाँ हैं। जरा उनकी दु:ख-दायक घोर यंत्रणा से अपना मिलान तो करो।&quot;</p>
<p>
	क्&zwj;लोई फिर कुछ नहीं बोली। मन-ही-मन वह सोचने लगी कि आज सदा के लिए उसके स्&zwj;वामी का सुख-सूर्य अस्&zwj;त हो जाएगा। अब ऐसी एक भी संध्&zwj;या आने की आशा नहीं, जब उसको अच्&zwj;छा भोजन मिलेगा। इसी से क्&zwj;लोई ने अपने स्&zwj;वामी के भोजन के निमित्त भाँति-भाँति की चीजें बनाई और तैयार हो जाने पर बड़े प्रेम से उसको खिलाई। भोजन कर चुकने पर टॉम ने अपनी दो बरस की छोटी कन्&zwj;या को गोद में उठा लिया और बार-बार उसका मुँह चूमने लगा। क्&zwj;लोई उस बालिका का हाथ पकड़कर कहने लगी - &quot;न जाने कब इसको भी माँ की गोद छोड़कर अलग हो जाना पड़ेगा। दास-दासियों की संतान होना केवल एक खेल ही है।&quot; क्&zwj;लोई की बातें समाप्&zwj;त न होने पाई थीं कि शेल्&zwj;वी साहब की मेम वहाँ आ पहुँची। टॉम और क्&zwj;लोई को आँसू बहाते देखकर उनकी भी आँखें डबडबा आईं। ज्&zwj;यों-त्&zwj;यों धीरज रखकर वह कहने लगीं - &quot;टॉम, मैं चाहती थी कि तुम्&zwj;हें कुछ रुपए दूँ। पर विचार कर देखा कि उससे तुम्&zwj;हारा कोई फायदा न होगा। तुम्&zwj;हारे पास जो कुछ होगा, उसे वह अर्थ-पिशाच दास-व्&zwj;यवसायी हेली कभी हड़प लिए बिना न छोड़ेगा। टॉम, तुमसे मैं अब क्&zwj;या कहूँ! मैं कुछ भी कहने के योग्&zwj;य नहीं। पर मैं तुमसे इतनी प्रतिज्ञा अवश्&zwj;य करती हूँ कि रुपए जुड़ते ही मैं तुम्&zwj;हें तत्&zwj;काल छुड़ा लूँगी। जब तक रुपया इकट्ठा नहीं होता, तब तक अपने को ईश्&zwj;वर के हाथों में सौंपकर धीरज रखना!&quot;</p>
<p>
	इसी समय वहाँ हेली आ पहुँचा। आते ही टॉम से बोला - &quot;चलो बच्&zwj;चू, और देर करने की जरूरत नहीं।&quot;</p>
<p>
	टॉम यह सुनते ही उसके पीछे जाकर गाड़ी पर सवार हो गया। क्&zwj;लोई इत्&zwj;यादि घर के सब दास-दासी उस गाड़ी के पास जमकर खड़े हो गए। हेली ने टॉम को गाड़ी में बैठाकर लोहे की जंजीर से उसके दोनों पैर कस दिए। यह देखकर सब दास-दासियों के हृदय को बड़ी भारी चोट लगी। वे सब मन-ही-मन हेली को गालियाँ देने लगे। उन लोगों की टॉम पर बड़ी श्रद्धा और भक्ति थी, उसे वे अंत:करण से प्&zwj;यार करते थे। इससे टॉम को लोहे की सांकल से बाँधे जाते देखकर वे बार-बार लंबी साँसें भरने लगे। टॉम के दो बड़े लड़के भी पिता की यह दशा देखकर चिल्&zwj;लाने लगे। तब शेल्&zwj;वी साहब की मेम ने हेली से कहा - &quot;महाशय, टॉम भागनेवाला आदमी नहीं है। इसे आप नाहक बाँध रहे हैं। इसके बंधन खोल दीजिए।&quot; हेली ने उत्तर दिया - &quot;मेम साहब, बस, अब आप माफ कीजिए। आपके यहाँ सौदा करके मैं पाँच सौ रुपया दंड भुगत चुका हूँ। अब मैं इसे ढीला नहीं छोड़ने का!&quot;</p>
<p>
	इतना कहकर उसने गाड़ी हाँकने की आज्ञा दी। जाते-जाते टॉम ने कहा - &quot;मेम साहब, मुझे इस बात का बड़ा दु:ख है कि चलते समय मास्&zwj;टर जार्ज से भेंट नहीं हुई।&quot;</p>
<p>
	टॉम के बिकने की बातचीत प्रकट होने के पहले ही जार्ज कुछ दिनों के लिए किसी आत्&zwj;मीय के यहाँ चला गया था। टॉम के बिकने के संबंध में अभी तक उसे कुछ पता न था। टॉम को ले जाने के समय शेल्&zwj;वी साहब ने पहले ही वहाँ न रहने का निश्&zwj;चय कर लिया था और तदनुसार वे कहीं दूसरी जगह चले गए थे। टॉम को साथ लेकर हेली पहले एक लोहार की दुकान पर आया। वहाँ जेब से दो हथकड़ियाँ निकालकर लोहार से बोला कि इसके हाथ में पहना दो। टॉम को देखते ही लोहार चौंककर बोला - &quot;ऐं, यह तो शेल्&zwj;वी साहब का टॉम है! क्&zwj;या इसे बेच डाला? भला ऐसे स्वामिभक्त दास को भी क्&zwj;या कोई बेचता है!&quot; फिर हेली से बोला - &quot;साहब, आप अपनी हथकड़ी अपने हाथों में ही रखिए, इसे डालने की आवश्&zwj;यकता नहीं। मैं इसे खूब जानता हूँ। यह बड़ा ईमानदार आदमी है।&quot;</p>
<p>
	हेली बोला - &quot;ज्&zwj;यादा ईमानदार ही धोखा देते हैं। तुम अपनी बातें रहने दो। इसे हथकड़ियाँ पहना दो।&quot;</p>
<p>
	लोहार ने पूछा - &quot;टॉम, अपनी स्&zwj;त्री को छोड़ चला क्&zwj;या?&quot;</p>
<p>
	उसके उत्तर में हेली ने कहा - &quot;जहाँ यह बिकेगा, वहाँ क्&zwj;या और दासियाँ नहीं मिलेंगी? इन लोगों को औरतों की क्&zwj;या कमी है? दक्षिण देश में पैर रखते ही एक-न-एक को तुरंत पटा लेगा।&quot;</p>
<p>
	हेली से जब लोहार की ये बातें हो रही थीं, उसी समय बड़े वेग से एक घोड़ा दौड़ाता हुआ और एक तेरह वर्ष का लड़का वहाँ आया। वह घोड़े से उतरकर एकदम टॉम के गले से लिपट गया। टॉम उसे गोद में लेकर कहने लगा - &quot;मास्&zwj;टर जार्ज, मुझे बड़ा आनंद हुआ कि जाते समय तुमसे भेंट हो गई।&quot;</p>
<p>
	टॉम के पैर लोहे की जंजीर से बँधे देखकर जार्ज की आँखें लाल हो गईं। वह क्रुद्ध होकर बोला - &quot;मैं अभी बदमाश हेली का सिर फोड़ता हूँ।&quot;</p>
<p>
	टॉम ने उसे मना करके कहा - &quot;अब तुम हेली के साथ झगड़ोगे तो वह मुझे और सताएगा। इसलिए तुम कुछ मत बोलो।&quot;</p>
<p>
	यह सुनकर जार्ज सिर झुकाकर चुप रह गया, लेकिन उसकी आँखों से आँसुओं की धारा बहने लगी। कुछ देर बाद शांत होकर जार्ज कहने लगा - &quot;कैसी लज्&zwj;जा का विषय है... कितनी कठोरता का व्&zwj;यवहार है! बाबा ने तुम्&zwj;हारे बेचने की बात मुझसे एक बार भी नहीं कही, यदि मेरा साथी लिंकन मुझसे तुम्&zwj;हारे विक्रय की बात न करता, तो मुझे कुछ भी पता न चलता। मेरा जी चाहता है कि मैं अपना घर-द्वार सब फूँक दूँ। यह कष्&zwj;ट तो सहा नहीं जाता।&quot;</p>
<p>
	टॉम ने कहा - &quot;जार्ज, ऐसी बात मत कहो। अपने पिता के विषय में तुम्&zwj;हें ऐसी बात कहना उचित नहीं।&quot;</p>
<p>
	टॉम के लिए जार्ज एक मोहर साथ लाया था, किंतु टॉम ने मोहर लेने से इनकार करके कहा - &quot;जार्ज, यह मोहर मेरे किस काम आएगी? हेली साहब देखते ही ले लेंगे।&quot;</p>
<p>
	जार्ज ने कहा - &quot;मैंने इसे हेली के हाथ से बचाने का उपाय सोच लिया है। इसमें डोरा डालकर तुम्&zwj;हारे गले में बाँध देने से यह हेली की नजर से बची रहेगी। तुम्&zwj;हारे कपड़ों के नीचे छिपी रहेगी।&quot; इतना कहकर जार्ज ने मोहर तागे में पिरोकर टॉम के गले में लटका दी। टॉम बड़े स्&zwj;नेह से जार्ज को उपदेश देने लगा और बोला - &quot;बच्&zwj;चा जार्ज, सदा ध्&zwj;यान से अपनी माता के सद्विचार और सदाचार पर चलना। परमात्&zwj;मा संसार में सारी चीजें दो बार दे सकते हैं, पर &#39;माँ&#39; दुबारा नहीं मिलती। इस प्रदेश में दया-धर्म और सद्गुणों से भूषित कोई दूसरी स्&zwj;त्री तुम्&zwj;हारी माँ के समान नहीं है। ऐसी स्&zwj;नेहमयी जननी संसार में दुर्लभ है। तुम कभी अपने मन-वचन-कार्य द्वारा उनके हृदय को मत दुखाना। देखना, उनके आदर-सत्&zwj;कार में कभी त्रुटि न करना, उनकी आज्ञा का उल्&zwj;लंघन न होने पाए। मनुष्&zwj;य का स्&zwj;वभाव है कि युवावस्था में उसका मन पाप की ओर ढलता है। लेकिन सत्&zwj;संग मनुष्&zwj;य को उससे हटाकर सत्&zwj;य-पथ की ओर ले जाता है। इसमें तनिक भी संदेह नहीं है कि अपनी माता के आदर्श चरित्र और सत्&zwj;कर्मों के प्रभाव से तुम एक बड़े पवित्र, साधु-प्रकृति मनुष्&zwj;य बन सकोगे। बचपन में ईश्&zwj;वर की भक्ति करना सीखोगे तो निर्विघ्&zwj;न संसार में आगे बढ़ते जाओगे।&quot;</p>
<p>
	जार्ज ने टॉम का उपदेश सुनकर कहा - &quot;टॉम काका, तुम मुझे सदा सदुपदेश देते रहे हो। तुम्&zwj;हारे आज के उपदेश का मैं तन-मन से पालन करूँगा और सदैव सन्&zwj;मार्ग पर चलने की चेष्&zwj;टा करूँगा। जब मैं बड़ा होकर स्&zwj;वयं काम-काज करूँगा, तब तुम्&zwj;हारे रहने के लिए एक अच्&zwj;छा घर बनवा दूँगा। वृद्धावस्&zwj;था में तुम उसमें भले आदमियों की भाँति रहना। फिर तुम्&zwj;हें गुलामी का दु:ख नहीं भोगना पड़ेगा।&quot;</p>
<p>
	जार्ज की बात समाप्&zwj;त होने के पहले ही हेली हथकड़ी लेकर गाड़ी के पास आया। उसने टॉम के हाथों में हथकड़ी डाल दी। इस पर जार्ज ने कहा - &quot;हेली, तुमने टॉम को बेड़ी और हथकड़ी से जकड़ दिया है, यह बात मैं अभी जाकर पिता और माता से कहूँगा।&quot;</p>
<p>
	&quot;जाओ, कह दो, हमारा उससे क्&zwj;या बनता-बिगड़ता है?&quot;</p>
<p>
	जार्ज ने फिर कहा - &quot;हेली, क्&zwj;या तुम जन्&zwj;म-भर यही नीच काम करते रहोगे? क्&zwj;या सदा तुम नर-नारियों का क्रय-विक्रय करोगे और कैदियों की भाँति उन्&zwj;हें हथकड़ी-बेड़ी से जकड़कर यंत्रणा देते रहोगे? क्&zwj;या तुम्&zwj;हें इस व्&zwj;यवसाय को करने में जरा भी शर्म नहीं आती?&quot;</p>
<p>
	हेली बोला - &quot;तुम लोगों जैसे अमीर आदमी जब तक दास-दासी खरीदना नहीं छोड़ेंगे, तबतक हम लोगों का यह पेशा बंद नहीं होगा। तुम लोग खरीद सकते हो तो फिर हम लोग बेच क्&zwj;यों नहीं सकते? जो खरीदें वे तो बड़े अच्&zwj;छे, बड़े धर्मात्&zwj;मा रहे... उनका तो कोई कसूर ही नहीं... और सारा दोष हम बेचनेवालों के सिर!&quot;</p>
<p>
	जार्ज ने कहा - &quot;ईश्&zwj;वर से यही मनाता हूँ कि मुझे यह दास-दासियों के लेने-बेचने का नीच काम न करना पड़े!&quot;</p>
<p>
	इतना कहकर जार्ज चला गया। हेली ने भी टॉम को साथ लेकर गाड़ी हाँकने का हुक्&zwj;म दिया। जार्ज जिस मार्ग से जा रहा था, उसी ओर टॉम की टकटकी लगी थी। वह मन-ही-मन कहने लगा - &quot;ईश्&zwj;वर इस बालक को चिरंजीवी करें। केंटाकी प्रदेश में इसके समान उच्&zwj;च हृदयवाले थोड़े ही लोग निकलेंगे।&quot;</p>
<p>
	थोड़ी दूर आगे जाकर हेली ने टॉम का बंधन खोल दिया और उससे कहा - &quot;देखो, भागने की कोशिश नहीं करोगे तो अब तुम्&zwj;हें हथकड़ी नहीं पहनाएँगे।&quot; टॉम ने कहा - &quot;मैं कभी नहीं भागूँगा।&quot;</p>
</div></body></html>