<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	समय किसी की बाट नहीं देखता। हफ्तों-पर-हफ्ते, महीनों-पर-महीने और वर्षों-पर-वर्ष निकले जा रहे हैं। संसार भर के नर-नारियों को अपनी छाती पर लादकर काल का प्रवाह अनंत-सागर की ओर दौड़ा जा रहा है। इवा की नन्&zwj;हीं-सी जीवन-नौका भी अनंत-सागर में समा गई। दो-चार दिन घर-बाहर सभी ने शोक मनाया और आँसू बहाए, पर ज्&zwj;यों-ज्&zwj;यों समय बीतता गया, लोग अपने दु:ख को भूलते गए। सब अपने-अपने धंधों में लग गए। गाना-बजाना, खाना-पीना, सभी ज्&zwj;यों-के-त्&zwj;यों होने लगे। पर देखना यह है कि क्&zwj;या सभी एक-से हैं? क्&zwj;या सेंटक्&zwj;लेयर के जीवन की गाड़ी भी उसी चाल से चल रही है?</p>
<p>
	इस संसार में केवल इवा ही सेंटक्&zwj;लेयर के जीवन की सर्वस्&zwj;व थी। इवा के लिए ही उसका जीना, इवा के लिए ही धन-संग्रह करना, इवा के लिए ही काम-काज, और इवा ही के लिए उसका सब-कुछ था। इवा के चले जाने से सेंटक्&zwj;लेयर का जीवन लक्ष्&zwj;य-शून्&zwj;य हो गया। अब वह संसार में किसके लिए जिए और दुनिया के झंझटों में किसके लिए फँसे?</p>
<p>
	आशाएँ टूट जाने पर मनुष्&zwj;य संसार में क्&zwj;या सचमुच उद्देश्&zwj;यहीन हो जाता है? क्&zwj;या सांसारिक तुच्&zwj;छ आशाओं के अतिरिक्&zwj;त मानव-जीवन का अन्&zwj;य कोई महान उद्देश्&zwj;य नहीं है? नहीं यह बात नहीं। इन्&zwj;हीं उद्देश्&zwj;यों से आगे भी बहुत-कुछ है।</p>
<p>
	मानव-जीवन के महान उद्देश्&zwj;य से सेंटक्&zwj;लेयर अनभिज्ञ न था। इसी से उसका जीवन सर्वथा लक्ष्&zwj;य-हीन नहीं हुआ, विशेषकर इवा के अंतिम शब्&zwj;द हर घड़ी उसके कानों में गूँजते थे। सोते-जागते, उठते-बैठते, हर घड़ी इवा का वह सुमधुर वाक्&zwj;य उसे याद आता। उसे हर समय यही दिखाई पड़ता, मानो इवा अपने नन्&zwj;हें-नन्&zwj;हें हाथों की अँगुलियों के इशारे से उसे जीवन-मार्ग का स्&zwj;वर्गपथ दिखा रही है। पर उसका चिर-सहचर आलस्&zwj;य और उसका वर्तमान शोक उसे कर्तव्&zwj;य-मार्ग के स्&zwj;वर्ग की ओर अग्रसर होने में बाधा डालता था। उसमें इन सब विघ्&zwj;न-बाधाओं को पार करके जीवन के महान उद्देश्&zwj;य की पूर्ति करने की शक्ति थी। यद्यपि वह देश में प्रचलित किसी प्रकार की धर्मोपासना में योग न देता था, तथापि वह बचपन से ही बड़ा सूक्ष्&zwj;मदर्शी और भावुक था। उसके मन में सदा नए-नए भाव उठते रहते थे। वास्&zwj;तव में इस संसार में कभी-कभी ऐसा होता है कि जो लोग लोक और परलोक की तनिक भी परवाह नहीं करते, बल्कि काम पड़ने पर उनके माननेवालों की निंदा तक करने से नहीं चूकते, उन्&zwj;हीं के मुख से कभी-कभी धर्म के ऐसे गूढ़-तत्&zwj;व सुनने में आते हैं कि दंग रह जाना पड़ता है। मूर, बायरन और गेटे जन्&zwj;म भर धर्म पर अपनी अनास्&zwj;था ही दिखलाते रहे, पर उन्&zwj;होंने धर्म के कई ऐसे जटिल तत्&zwj;वों की, जिन्&zwj;हें बहुत से धर्म-गुरुओं ने भी नहीं समझा, ऐसी सुंदर व्&zwj;याख्&zwj;या की कि देखते ही बनती है।</p>
<p>
	धर्म से सेंटक्&zwj;लेयर को कभी द्वेष न था। पर वह जानता था कि धर्म-पालन खांडे की धार पर चलने के समान है। दुर्बल मन के मनुष्&zwj;यों के लिए वह सर्वथा असाध्&zwj;य है। धर्म को ग्रहण करके उसका पालन न करने की अपेक्षा तो यही अच्&zwj;छा है कि धर्म के पचड़े में ही न पड़ा जाए। यही सोचकर वह सदा इन धर्म-चर्चाओं से अलग रहता था। पर अब उस धर्म के अनुसरण के सिवा उसके जीवन का और लक्ष्&zwj;य ही क्&zwj;या रह गया? अब वह इवा की छोटी बाइबिल को बड़े प्रेम से पढ़ने लगा। और दास-दासियों के विषय में अपने कर्तव्&zwj;य की बात भी सोचने लगा। उसने इस बात को अच्&zwj;छी तरह समझ लिया कि इवा का कहना बिल्&zwj;कुल सच था कि इन दास-दासियों को गुलामी की जंजीर से मुक्&zwj;त कर देना ही ठीक है। अपने नगरवाले मकान में आते ही उसने सबसे पहले टॉम को दासत्&zwj;व से मुक्&zwj;त करने का पक्&zwj;का निश्&zwj;चय किया। इसके लिए उसने अपने वकील से मुक्तिपत्र का मसविदा बनाने को कहा। टॉम आजकल हर समय उसी के साथ लगा रहता था। टॉम इवा को बड़ा प्&zwj;यारा था, इसलिए उसे देखकर जितनी जल्&zwj;दी सेंटक्&zwj;लेयर को इवा का स्&zwj;मरण होता था, उतना और किसी को देखने से नहीं। इसी से टॉम को इवा के स्&zwj;मृति-चिह्न की भाँति सेंटक्&zwj;लेयर हर घड़ी अपने साथ रखता था।</p>
<p>
	एक दिन सेंटक्&zwj;लेयर ने कहा - &quot;टॉम, मैं तुम्&zwj;हें दासता की बेड़ी से मुक्&zwj;त कर दूँगा। तुम केंटाकी के लिए तैयार रहना। अपना सामान ठीककर रखना।&quot;</p>
<p>
	यह बात सुनते ही टॉम का चेहरा प्रफुल्लित हो गया। वह हाथ उठाकर बोला - &quot;भगवान आपका भला करें!&quot;</p>
<p>
	पर टॉम की इस प्रसन्&zwj;नता के भाव से सेंटक्&zwj;लेयर मन-ही-मन दु:खी हुआ। उसने यह नहीं सोचा था कि टॉम उसे छोड़कर जाने के लिए इतनी खुशी दिखाएगा।</p>
<p>
	उसने शुष्&zwj;क स्&zwj;वर में कहा - &quot;टॉम, तुम्&zwj;हें तो हमारे यहाँ कभी कोई तकलीफ नहीं हुई, फिर हमारा घर छोड़कर जाने की बात पर इतने खुश क्&zwj;यों हुए?&quot;</p>
<p>
	टॉम ने गंभीर होकर कहा - &quot;प्रभु, यह आप का घर छोड़कर जाने की प्रसन्&zwj;नता नहीं है। यह प्रसन्&zwj;नता इस बात की है कि मैं स्&zwj;वाधीन हो जाऊँगा।&quot;</p>
<p>
	सेंटक्&zwj;लेयर बोला - &quot;स्&zwj;वाधीन हो जाने की अपेक्षा क्&zwj;या इस समय तुम यहाँ अधिक सुखी नहीं हो?&quot;</p>
<p>
	टॉम ने कहा - &quot;कभी नहीं!&quot;</p>
<p>
	&quot;टॉम,&quot; सेंटक्&zwj;लेयर बोला - &quot;जैसा अच्&zwj;छा तुम यहाँ खाते-पीते हो और जिस आराम से रहते हो, उतने आराम से रहने के लिए तुम स्&zwj;वाधीन होकर कमाई नहीं कर सकोगे।&quot;</p>
<p>
	टॉम ने कहा - &quot;स्&zwj;वामी, किंतु स्&zwj;वाधीनता स्&zwj;वाधीनता ही है।... स्&zwj;वाधीनता में मोटा-महीन, बुरा-भला जो कुछ मिले, सब अच्&zwj;छा है। पराधीनता की मेवा-मिठाई भी किस काम की! इसी से कहा है, &#39;पराधीन सपनेहु सुख नाही।&#39; यह मनुष्&zwj;य का स्&zwj;वाभाविक भाव है।&quot;</p>
<p>
	सेंटक्&zwj;लेयर ने कहा - &quot;मैं मानता हूँ, यही बात होगी; पर तुम्&zwj;हें अभी यहाँ एक महीना और ठहरना होगा।&quot;</p>
<p>
	&quot;स्&zwj;वामी, मैं आपको कष्&zwj;ट में छोड़कर नहीं जाऊँगा। आप जब तक रखना चाहें, यह दास आपकी सेवा में रहेगा। यदि मेरा यह शरीर आपके किसी काम आ जाए, तो इससे अधिक सौभाग्&zwj;य की बात मेरे लिए और क्&zwj;या होगी?&quot;</p>
<p>
	सेंटक्&zwj;लेयर ने उदासीनता से बाहर की ओर नजर डालते हुए कहा - &quot;टॉम, तुम मेरे इस कष्&zwj;ट के दूर होने पर जाना। मेरा यह कष्&zwj;ट कब मिटेगा?&quot;</p>
<p>
	&quot;जब ईश्&zwj;वर में आपकी भक्ति होगी और धर्म में मन लगेगा।&quot;</p>
<p>
	&quot;तब तक तुम यहाँ ठहरना चाहते हो? नहीं-नहीं, मैं तब तक तुम्&zwj;हें यहाँ नहीं रोकूँगा। तुम्&zwj;हें शीघ्र ही छुट्टी दे दूँगा। तुम अपने घर पहुँचकर बाल-बच्&zwj;चों से मिलना और उन्&zwj;हें मेरा आशीर्वाद कहना।&quot;</p>
<p>
	टॉम ने अश्रुपूर्ण नेत्रों से कहा - &quot;स्&zwj;वामी, मेरा अटल विश्&zwj;वास है कि वह दिन शीघ्र ही आएगा और आप के हाथ से ईश्&zwj;वर अपना कोई काम कराएगा।&quot;</p>
<p>
	सेंटक्&zwj;लेयर ने गद्गद होकर कहा - &quot;मुझसे, ईश्&zwj;वर का काम! अच्&zwj;छा टॉम, बताओ, तुम्&zwj;हारी समझ में वह कौन-सा काम है?&quot;</p>
<p>
	&quot;स्&zwj;वामी, मैं तो निपट मूर्ख हूँ, किंतु परमेश्&zwj;वर ने मुझे भी अपना काम करने को सौंपा है। फिर आप तो बहुत होशियार हैं, ऐश्&zwj;वर्यवान हैं, बंधु-बांधवोंवाले हैं - चाहें तो ईश्&zwj;वर के कितने ही प्रिय कार्य कर सकते हैं।&quot; टॉम ने बड़ी भावना से कहा।</p>
<p>
	सेंटक्&zwj;लेयर मुस्&zwj;कराते हुए बोला - &quot;टॉम, तुम्&zwj;हारी समझ में क्&zwj;या ईश्&zwj;वर को अपने कुछ काम मनुष्&zwj;य से कराने की जरूरत पड़ा करती है?&quot;</p>
<p>
	&quot;जरूर। हम जब किसी मनुष्&zwj;य के लिए कुछ करते हैं तब वह ईश्&zwj;वर के लिए ही करते हैं, क्&zwj;योंकि सभी मनुष्&zwj;य उसी प्रभु की संतान हैं।&quot;</p>
<p>
	सेंटक्&zwj;लेयर यह सुनकर अभिभूत हो उठा। बोला - &quot;टॉम, तुम्&zwj;हारा यह धर्म-शास्&zwj;त्र हमारे यहाँ के पादरियों के मत से कहीं अच्&zwj;छा जान पड़ता है।&quot;</p>
<p>
	तभी कुछ लोग सेंटक्&zwj;लेयर से मिलने आ गए। इससे उसकी और टॉम की बातें यहीं रुक गईं।</p>
<p>
	इवा के शोक में मेरी बड़ी ही अधीर हो गई थी। पर उसमें एक बहुत बड़ी बुराई थी कि जब वह किसी शोक के कारण दु:ख से स्&zwj;वयं अधीर होती थी, तब दास-दासियों को उससे सौगुना अधीर कर देती थी। इवा जीते-जी इस अत्&zwj;याचार से दास-दासियों की रक्षा करने की चेष्&zwj;टा किया करती थी; पर अब इन बेचारे निस्&zwj;सहायों की रक्षा कौन करेगा? इसी से इवा के लिए दास-दासी बहुत दु:खित होते थे, विशेषकर मामी अपने बाल-बच्&zwj;चों से अलग पड़े रहने के दु:ख को इवा के कारण भूली हुई थी। अब इवा की मृत्&zwj;यु के बाद वह दिन-रात चुपचाप रोया करती थी। इस दशा में उससे कभी-कभी मेरी की टहल में कुछ चूक हो जाती तो उसके लिए मेरी उसे सदा डाँटा करती थी।</p>
<p>
	मिस अफिलिया को इवा की मृत्&zwj;यु बहुत दु:ख दे रही थी; पर वह चुपचाप गंभीर-भाव से उस दु:ख को सहन कर रही थी। वह पहले की भाँति सदा काम में लगी रहती थी। वह पहले की अपेक्षा अब अधिक यत्&zwj;न से टप्&zwj;सी को पढ़ाने-लिखाने लगी। वह अब टप्&zwj;सी को अपनी कन्&zwj;या की भाँति प्&zwj;यार करती है, हब्&zwj;शी जानकर उससे घृणा नहीं करती। टप्&zwj;सी का चरित्र भी धीरे-धीरे सुधरने लगा। यह नहीं कि वह एक ही दिन में भली बन गई हो। हाँ, इवा के आचरण से उसका मन बहुत-कुछ पलट गया था। पहले उसकी मानसिक जड़ता इस प्रकार की थी कि उस पर कोई उपदेश असर ही नहीं करता था, पर अब यह भाव दूर हो गया।</p>
<p>
	एक दिन, जब वह तेजी से अपने कपड़ों में कोई चीज छिपाए चली आ रही थी, रोजा ने तत्&zwj;काल उसे पकड़कर कहा - &quot;बोल इसमें क्&zwj;या है? लगता है, तूने कोई चीज चुराई है! कपड़ों में जल्&zwj;दी-जल्&zwj;दी क्&zwj;या छिपा रही थी?&quot;</p>
<p>
	टप्&zwj;सी अपनी छिपाई हुई चीज को दोनों हाथों से मजबूती से पकड़े हुए थी। हाथ छुड़ाने के लिए रोजा जोर से उसे खींचने लगी, पर टप्&zwj;सी ने हाथ नहीं छोड़ा। वह जमीन पर लोटकर चिल्&zwj;लाने लगी और साथ ही रोजा को एक लात जमा दी। टप्&zwj;सी की चीख सुनकर अफिलिया और सेंटक्&zwj;लेयर दोनों नीचे आए तो रोजा ने बताया कि इसने कुछ चुराया है। टप्&zwj;सी ने सिसकते हुए कहा - &quot;मैंने कुछ भी नहीं चुराया।&quot;</p>
<p>
	मिस अफिलिया ने दृढ़ता से कहा - &quot;तेरे हाथों में जो कुछ है, मुझे दे दे।&quot;</p>
<p>
	पहले तो टप्&zwj;सी ने देने में आनाकानी की, पर दुबारा माँगने पर उसने अपने कपड़ों में से एक फटे हुए मोजों की पोटली निकालकर उसके हाथ में पकड़ा दी। उसमें इवा की दी हुई एक छोटी-सी पुस्&zwj;तक और इवा के बालों की एक लट निकली। ये चीजें देखकर सेंटक्&zwj;लेयर की आँखें भर आई।</p>
<p>
	टप्&zwj;सी रो-रोकर कहने लगी - &quot;मेरी ये चीजें मुझसे मत छीनिए!&quot;</p>
<p>
	सेंटक्&zwj;लेयर की आँखों से आँसू बहने लगे। वह टप्&zwj;सी को सांत्&zwj;वना देकर बोला - &quot;तेरी ये चीजें कोई नहीं लेगा।&quot; इतना कहकर और वे चीजें उसे लौटाकर अफिलिया सहित वह तेजी से चला गया।</p>
<p>
	उसने अफिलिया से कहा - &quot;बहन, मुझे जान पड़ता है कि अब तुम टप्&zwj;सी का चरित्र सुधारने में सफल होवोगी। जिस हृदय में शोक और आघात लगता है, उसे सहज ही अच्&zwj;छे रास्&zwj;ते पर लाया जा सकता है। तुम्&zwj;हें अब इसके साथ खूब कोशिश करनी चाहिए।&quot;</p>
<p>
	अफिलिया ने कहा - &quot;पहले से टप्&zwj;सी बहुत सुधर गई है। मुझे अब इसके विषय में पूरी आशा हो गई है, पर मैं तुमसे एक बात पूछती हूँ कि यह है किसकी? तुम्&zwj;हारी या मेरी?&quot;</p>
<p>
	&quot;क्&zwj;यों? मैं तो इसे तुम्&zwj;हें सौंप चुका हूँ!&quot; विस्&zwj;मय से सेंटक्&zwj;लेयर ने कहा।</p>
<p>
	अफिलिया बोली - &quot;नहीं, कानूनन वह मेरी नहीं है। मैं कानूनन उसे अपना बनाना चाहती हूँ।&quot;</p>
<p>
	&quot;बहन, तुम इसे कानूनन लेना तो चाहती हो, पर तुम्&zwj;हारे यहाँ का दास-प्रथा विरोधी दल इसके लिए तुम्&zwj;हारी निंदा करेगा।&quot;</p>
<p>
	&quot;इसमें क्&zwj;या है, मैं वहाँ जाकर इसे स्&zwj;वाधीन कर दूँगी। मैं इसके लिए इतना परिश्रम कर रही हूँ, यदि इसे अपने साथ न ले जा सकी तो मेरी सारी मेहनत बेकार चली जाएगी।&quot;</p>
<p>
	&quot;बहन, बाद को अच्&zwj;छा नतीजा हासिल करने के लिए पहले एक बुरा काम करने का मैं तो अनुमोदन नहीं कर सकता।&quot; सेंटक्&zwj;लेयर ने विनोद भाव से कहा।</p>
<p>
	अफिलिया बोली - &quot;हँसी-मजाक छोड़कर जरा सोचो! यदि उसे गुलामी से छुटकारा न दिया जा सके तो सारी धर्म-शिक्षा देना व्&zwj;यर्थ है। तुम अगर इसे सचमुच मुझे देना चाहते हो तो एकदम पक्&zwj;की लिखा-पढ़ी कर दो।&quot;</p>
<p>
	सेंटक्&zwj;लेयर ने कहा - &quot;अच्&zwj;छा-अच्&zwj;छा, कर दूँगा।&quot; यह कहकर उसने समाचार-पत्र पढ़ना आरंभ कर दिया।</p>
<p>
	अफिलिया बोली - &quot;मैं चाहती हँ, यह काम अभी हो जाए।&quot;</p>
<p>
	&quot;तुम्&zwj;हें इतनी जल्&zwj;दी क्&zwj;या है?&quot;</p>
<p>
	&quot;जो काम करना है, उसके लिए यही उचित समय है। उसमें फिर देर का क्&zwj;या काम? कहा भी है - &#39;काल्हि करै सो आजकर आज करै सो अब। पल में परलय होवेगी, बहुरि करेगा कब?&#39; यह लो कलम-दवात और लिखना है सो अभी लिख दो।&quot;</p>
<p>
	सेंटक्&zwj;लेयर का स्&zwj;वभाव आलसी था। उसने कुछ आना-कानी की, पर अफिलिया के सामने उसकी एक न चली। उसने तुरंत एक दान-पत्र लिखा और मिस अफिलिया को सौंपकर कहा - &quot;लो, कहो, अब तो कुछ करना बाकी नहीं रहा?&quot;</p>
<p>
	पर, इस पर किसी की गवाही भी तो होनी चाहिए।</p>
<p>
	&quot;ओफ, मुसीबत का पार नहीं।&quot; इतना कहकर सेंटक्&zwj;लेयर ने दरवाजा खोलकर पुकारा - &quot;मेरी, बहन तुम्&zwj;हें गवाह बनाना चाहती है। जरा यहाँ आकर इस कागज पर दस्&zwj;तखत तो कर देना।&quot;</p>
<p>
	मेरी ने उस कागज को पढ़कर कहा - &quot;यह कैसी मजाक की बात है! इसकी भी लिखा-पढ़ी! लेकिन मैं समझती थी कि दीदी अपनी धर्मभीरुता के कारण दास रखने जैसा बुरा काम नहीं करेंगी। पर खैर, अगर इसके लिए इनकी इच्&zwj;छा है तो हम लोग बड़ी प्रसन्&zwj;नता से इनके मन की बात पूरी करेंगे।&quot;</p>
<p>
	इतना कहकर मेरी ने कागज पर हस्&zwj;ताक्षर कर दिए और चली गई।</p>
<p>
	सेंटक्&zwj;लेयर ने वह कागज अफिलिया को सौंपते हुए कहा - &quot;आज से टप्&zwj;सी के शरीर और आत्&zwj;मा पर तुम्&zwj;हारी मिलकियत हुई।&quot;</p>
<p>
	अफिलिया बोली - &quot;वह तो जैसी तब थी वैसी ही अब भी है। ईश्&zwj;वर के सिवा और किसी की क्षमता नहीं कि उसे मुझे दे सके, पर अब मैंने उसकी रक्षा करने का अधिकार हासिल कर लिया है।&quot;</p>
<p>
	&quot;खैर, अब वह बनावटी कानून के अनुसार तुम्&zwj;हारी चीज हुई।&quot; यह कहकर सेंटक्&zwj;लेयर अपने कमरे में चला गया। मिस अफिलिया उस कागज को यत्&zwj;न से अपने संदूक में बंद करके सेंटक्&zwj;लेयर के कमरे में चली गई। उसे मेरी के साथ देर तक बैठकर बातचीत करना अच्&zwj;छा नहीं लगता था।</p>
<p>
	वहाँ जाकर मिस अफिलिया बुनने का सामान लेकर बैठ गई। उसने सहसा सेंटक्&zwj;लेयर से कहा - &quot;अगस्टिन, तुम्&zwj;हारे बाद तुम्&zwj;हारे गुलामों की क्&zwj;या स्थिति होगी, इसका भी तुमने कोई बंदोबस्&zwj;त किया है?&quot;</p>
<p>
	&quot;नहीं।&quot;</p>
<p>
	&quot;तब तुम्&zwj;हारा उन्&zwj;हें इस समय यह सब आराम देना व्&zwj;यर्थ है, उल्&zwj;टा यह उनके साथ बदसलूकी करना है।&quot;</p>
<p>
	सेंटक्&zwj;लेयर प्राय: इस विषय को स्&zwj;वयं सोचा करता था; पर अभी तक उसने कोई बंदोबस्&zwj;त नहीं किया था। उसने कहा - &quot;मैं, इन लोगों के लिए कोई प्रबंध करूँगा।&quot;</p>
<p>
	&quot;कब?&quot;</p>
<p>
	&quot;इसी बीच में किसी दिन।&quot;</p>
<p>
	&quot;मान लो, यदि पहले ही तुम चल बसो तो?&quot;</p>
<p>
	सेंटक्&zwj;लेयर ने अपने हाथ का अखबार रखकर उसकी ओर देखते हुए कहा - &quot;बहन, आखिर ऐसा क्&zwj;या हुआ है? मेरे शरीर में क्&zwj;या तुम्&zwj;हें हैजे या प्&zwj;लेग के लक्षण दिखाई दे रहे हैं, जो तुम मेरे बिल्&zwj;कुल अंतिम समय का बंदोबस्&zwj;त किए जा रही हो?&quot;</p>
<p>
	सेंटक्&zwj;लेयर उठा और अखबार को किनारे रखकर धीरे-धीरे बरामदे की ओर चला गया। उसे ऐसी बातें अच्&zwj;छी नहीं लगती थीं। इसी से वह उठ गया था। लेकिन आप-ही-आप यंत्र की भाँति उसके मुँह से &#39;मृत्&zwj;यु&#39; शब्&zwj;द निकलने लगा। वह सोचने लगा कि जगत में कोई ऐसा आदमी नहीं, जिसकी मृत्&zwj;यु न होगी। यह एक साधारण बात है फिर भी हम मृत्&zwj;यु को भूले हुए हैं, यह बड़े आश्&zwj;चर्य का विषय है। आज मनुष्&zwj;य बड़ी-बड़ी आशाओं के पुल बाँध रहा है, घमंड से पागल हुआ जा रहा है। कल ही उसे मौत ने आ दबोचा, तो सदा के लिए छुट्टी। सारे विचार यों ही रखे रह जाएँगे।...</p>
<p>
	यह सब सोचते हुए जाते-जाते उसने बरामदे के दूसरी ओर टॉम को देखा। अपने सामने बाइबिल रखे हुए टॉम बड़े ध्यान से उसका एक-एक शब्&zwj;द पढ़ रहा था। सेंटक्&zwj;लेयर ने अलमस्&zwj;त की तरह टॉम के पास बैठकर कहा - &quot;टॉम, कहो तो मैं तुम्&zwj;हें बाइबिल पढ़कर सुनाऊँ?&quot;</p>
<p>
	टॉम ने कहा - &quot;यदि प्रभु कृपा करके पढ़ें तो बहुत अच्&zwj;छी बात है। आपके पढ़ने से बहुत साफ-साफ समझ में आएगी।&quot;</p>
<p>
	सेंटक्&zwj;लेयर ने पुस्&zwj;तक उठा ली और उस स्&zwj;थल को पढ़ने लगा, जहाँ टॉम ने बड़े-बड़े निशान लगा रखे थे। विषय था: &quot;सारे देवदूतों से घिरे हुए ईश्&zwj;वर-पुत्र जब सिंहासन पर बैठकर विचार करने लगेंगे, उस समय सब जातियाँ उनके सामने इकट्ठी होंगी। तब वह पुण्&zwj;यात्&zwj;माओं में से पापियों को छाँटेंगे। फिर उन पापियों को समुचित दंड लेकर कहेंगे, &#39;मुझसे दूर हो जाओ। मुझे प्&zwj;यास लगने पर तुमने पानी नहीं दिया, भूखे होने पर अन्&zwj;न नहीं दिया, नंगे होने पर वस्&zwj;त्र नहीं दिया और जेल में पड़े रहने पर मेरी सुध नहीं ली।&#39; यह सुनकर पापी लोग कहेंगे, &#39;भगवान, हमने कब आपको भूखे, प्&zwj;यासे, नंगे और जेल में पड़े देखकर आपकी सुध नहीं ली?&#39; यह सुनकर वह कहेंगे, &#39;हमारे इन अत्&zwj;यंत दीन-हीन भाइयों पर तुम लोगों ने जो अत्&zwj;याचार किए हैं, सख्तियाँ की हैं, वे सब मुझपर ही हुई हैं।&quot;</p>
<p>
	बाइबिल से ये बातें पढ़ते हुए सेंटक्&zwj;लेयर का मन द्रवित हो उठा। उसने इन पंक्तियों को मन-ही-मन पढ़ा और एकाग्रता से सोचने लगा। फिर बोला - &quot;टॉम, मेरे ही जैसे आनंद और सुख के जीवन बितानेवाले लोग, जो स्&zwj;वयं मौज में हैं, मस्&zwj;त हैं और भूख-प्&zwj;यास से तड़प-तड़पकर मरनेवाले अपने दीन बंधुओं की ओर आँख उठाकर भी नहीं देखते, वही तो ईश्&zwj;वर के विचार से दंड पाएँगे?&quot;</p>
<p>
	टॉम ने इसका उत्तर नहीं दिया।</p>
<p>
	सेंटक्&zwj;लेयर चिंता में डूबा हुआ बरामदे में इधर-उधर टहलने लगा। वह विचारों में इतना खो गया कि उसे चाय की घंटी की आवाज भी सुनाई नहीं दी। टॉम ने दो बार घंटी की याद दिलाई, तब जाकर वह चाय पीने गया। चाय पीने के समय भी वह चिंता-मग्&zwj;न था। चाय के बाद वह, उसकी स्&zwj;त्री और मिस अफिलिया चुपचाप बैठक में आए।</p>
<p>
	आते ही मेरी पलंग पर लेट गई और देखते-देखते सो गई। अफिलिया बुनने में लग गई। सेंटक्&zwj;लेयर पियानो के पास जाकर धीरे-धीरे एक करुण धुन बजाने लगा। वह उस समय भी चिंता-शून्&zwj;य न था। उसे देखकर जान पड़ता था, मानो वह बाजे के अंदर बैठकर स्&zwj;वयं बोल रहा है। कुछ देर बाद उसने दराज से एक पुरानी पुस्&zwj;तक निकाली और उसके पन्&zwj;ने उलटते-उलटते मिस अफिलिया से बोला - &quot;इधर आओ, यह मेरी माँ की पुस्&zwj;तक है। यह देखो, मेरी माताजी के हस्&zwj;ताक्षर हैं।&quot;</p>
<p>
	अफिलिया उठकर उसके निकट आई।</p>
<p>
	सेंटक्&zwj;लेयर ने कहा - &quot;माँ यह गीत प्राय: गाया करती थी। ऐसा जान पड़ता है, मानो इस समय मैं माँ का गीत सुन रहा हूँ।&quot; इतना कहकर सेंटक्&zwj;लेयर ने एक पुराना, बड़ा गंभीर, लैटिन गीत गाया।</p>
<p>
	टॉम बरामदे में बैठा था। गाना सुनकर वह दरवाजे के पास आकर खड़ा हो गया। गाने का अर्थ कुछ भी उसकी समझ में नहीं आया, पर गाने और बजाने की धुन पर उसका हृदय रीझ उठा, विशेषत: उस समय जब सेंटक्&zwj;लेयर उस गीत का करुण अंश गाने लगा। फिर तो वह एकदम मोहित हो गया।</p>
<p>
	गीत समाप्&zwj;त होने पर सेंटक्&zwj;लेयर सिर पर हाथ रखकर स्थिर चित्त से कुछ सोचने लगा। कुछ देर बाद उठकर घर में टहलने लगा। फिर मिस अफिलिया के पास आकर बोला - &quot;बहन, परलोक-संबंधी विश्&zwj;वास मनुष्&zwj;य के हृदय में कैसी अनोखी शांति ला देता है। केवल शांति ही नहीं, यह विश्&zwj;वास मनुष्&zwj;य को संसार के अत्&zwj;याचार, अन्&zwj;याय और सब प्रकार के कष्&zwj;ट सहने में समर्थ बनाता है। इस विश्&zwj;वास के बल पर आशा लगी रहती है कि कभी तो एक दिन आएगा जब सारे दु:खों का अंत होगा।&quot;</p>
<p>
	अफिलिया ने कहा - &quot;पर, हम लोगों-जैसे पापियों के लिए यह भयंकर वस्&zwj;तु है।&quot;</p>
<p>
	सेंटक्&zwj;लेयर बोला - &quot;हाँ, मेरे लिए तो सचमुच ही भयंकर है। मैं आज टॉम को बाइबिल से परलोक के विचार के संबंध में पढ़कर सुना रहा था। पढ़ते-पढ़ते मेरा कलेजा थर्रा उठा। मेरा खयाल था कि बुरा काम करना ही पाप है, और बहुत बुरे कामों के फल से ही लोग स्&zwj;वर्ग से वंचित रहते हैं, पर बाइबिल का यह मत नहीं है। वास्&zwj;तव में अच्&zwj;छे काम न करना ही घोर पाप है, इसी पाप के लिए परलोक में दंड भोगना पड़ता है।&quot;</p>
<p>
	अफिलिया ने कहा - &quot;मैं समझती हूँ कि जो अच्&zwj;छा काम नहीं करता, उसे बुरा काम करना ही पड़ेगा। सत् और असत्-दो ही मार्ग ठहरे, तीसरा कोई मार्ग ही नहीं है। इच्&zwj;छा हो, सन्&zwj;मार्ग से जाओ, नहीं तो असन्&zwj;मार्ग से जाना ही पड़ेगा।&quot;</p>
<p>
	सेंटक्&zwj;लेयर व्&zwj;याकुल-चित्त से आप-ही-आप कहने लगा - &quot;तो-तो जिस आदमी ने समाज के अभावों को जानने और जोरों से उनका बखान करते हुए भी अपने मन और अपनी उच्&zwj;च शिक्षा को समाज की भलाई में नहीं लगाया, जिसने बिल्&zwj;कुल उदासीन दर्शक की भाँति सैकड़ों मनुष्&zwj;यों की यंत्रणा और दुर्दशा देखकर भी कार्य-क्षेत्र में पैर नहीं रखा, और जो स्&zwj;वप्&zwj;न-सागर में बह रहा है, उसके संबंध में क्&zwj;या कहा जाएगा?&quot;</p>
<p>
	अफिलिया ने कहा - &quot;मैं तो कहती हूँ कि उसे अपनी पिछली बातों को भूलकर इसी क्षण कर्म में लग जाना चाहिए।&quot;</p>
<p>
	सेंटक्&zwj;लेयर ने मुस्&zwj;कराकर फिर कहा - &quot;बहन, तुम ठीक-ठिकाने पर असल काम की बात को कहती हो। तुम मुझे सोचने-विचारने का जरा भी समय नहीं देना चाहती। तुम मेरी भावी चिंता के प्रवाह को घुमा-फिराकर वर्तमान की ओर ले आती हो, तुम्&zwj;हारी आँखों के सामने एक विराट वर्तमान पड़ा हुआ है।&quot;</p>
<p>
	अफिलिया बोली - &quot;मेरा तो यह मत है कि जो कुछ करना हो, वह अभी कर डालना चाहिए। जो घड़ी सामने है, उसके सिवा और किसी घड़ी पर मनुष्&zwj;य का अधिकार नहीं है।&quot;</p>
<p>
	सेंटक्&zwj;लेयर ने धीरे से कहा - &quot;उस प्&zwj;यारी नन्&zwj;हीं इवा ने, मुझे काम में लगाने के लिए, मेरी भलाई के लिए, जी जान से यत्&zwj;न किया था।&quot;</p>
<p>
	इवा की मृत्&zwj;यु के संबंध में सेंटक्&zwj;लेयर ने कभी अधिक चर्चा नहीं की थी; पर आज अत्&zwj;यंत गहरे शोक को बलपूर्वक दबाकर ये बातें कह ही डालीं। फिर कहा - &quot;धर्म के विषय में मेरा यह मत है कि कोई मनुष्&zwj;य उस समय तक धर्मात्&zwj;मा कहलाने का अधिकारी नहीं हो सकता, जब तक कि वह सब प्रकार के सामाजिक और राजनैतिक अत्&zwj;याचारों, दु:खों और कष्&zwj;टों को दूर करने के लिए अपना उत्&zwj;सर्ग नहीं करता, जब तक देश में प्रचलित सारी कुरीतियों को जड़ से उखाड़ फेंकने का यत्&zwj;न नहीं करता और संसार का दु:ख-दारिद्रय दूर करने की चेष्&zwj;टा नहीं करता। मनुष्&zwj;य तभी धर्मात्&zwj;मा कहा जा सकता है, जब वह संसार के समस्&zwj;त नर-नारियों को समान अधिकार दिलाने के संग्राम के लिए कमर कस ले और उस संग्राम में जीवन की मोह-ममता छोड़कर प्राण-विसर्जन करने को तैयार हो जाए। पर यहाँ तो जो धर्म-प्रचारक कहलाते हैं, जिन्&zwj;होंने लोगों को धर्मात्&zwj;मा बना देने का बीड़ा उठा रखा है, वे निर्बलों पर सबलों के अत्&zwj;याचारों एवं अन्&zwj;यायों की तथा सारी सामाजिक बुराइयों की उपेक्षा करते हैं। यही कारण है कि समझदारों को उनके कार्यों पर आस्&zwj;था नहीं रहती।&quot;</p>
<p>
	मिस अफिलिया बोली - &quot;यदि तुम यह सब जानते-बूझते हो, तो फिर तुम्&zwj;हीं ये सब काम क्&zwj;यों नहीं करते?&quot;</p>
<p>
	सेंटक्&zwj;लेयर ने कहा - &quot;मैं जानता-बूझता सब हूँ, पर मेरी सहृदयता यहीं तक है कि मैं स्&zwj;वयं कुछ करूँगा-धरूँगा नहीं। दूध से सफेद बिस्&zwj;तर पर पड़ा रहूँगा और पादरियों की, चाहे वे सब-के-सब धर्मवीर ही क्&zwj;यों न हों, चाहे वे सत्&zwj;य के लिए प्राण ही देनेवाले क्&zwj;यों न हों, निंदा करता रहूँगा और उनपर वाक्&zwj;य-बाण बरसाता रहूँगा। दूसरों को कर्तव्&zwj;य के पीछे, धर्म के पीछे, प्राण तक दे डालने चाहिए, इसे मैं खूब समझता हूँ; और जो अपना कर्तव्&zwj;य-पालन नहीं करते, उनकी निंदा भी खूब करना जानता हूँ। पर कुछ भी कहो, मुझसे वह नहीं होने का।&quot;</p>
<p>
	अफिलिया ने कहा - &quot;अब आगे से क्&zwj;या तुम्&zwj;हारे जीवन का दूसरा ढंग होगा?&quot;</p>
<p>
	सेंटक्&zwj;लेयर बोला - &quot;आगे की भगवान जाने! हाँ, पहले से अब साहस बढ़ गया है, क्&zwj;योंकि अब सोने-खाने को कुछ रहा नहीं, सब कुछ हार चुका और जिसका हाथ खाली है उसे विपत्ति का क्&zwj;या डर?&quot;</p>
<p>
	&quot;तो तुम क्&zwj;या करना चाहते हो?&quot;</p>
<p>
	&quot;मैं अपने दास-दासियों को दासता से मुक्&zwj;त करके उनकी उन्&zwj;नति की चेष्&zwj;टा करूँगा। फिर धीरे-धीरे ऐसा उपाय सोचूँगा जिसमें देश भर से यह बुरी प्रथा उठ जाए।&quot;</p>
<p>
	&quot;क्&zwj;या तुम सोचते हो कि पूरा देश अपनी इच्&zwj;छा से इस प्रथा को छोड़ देगा?&quot;</p>
<p>
	&quot;यह तो मैं नहीं कह सकता, लेकिन हाँ, आजकल स्&zwj;वेच्&zwj;छा से त्&zwj;याग और नि:स्वार्थ प्रेम के दृष्&zwj;टांत बहुत जगह देखे जाते हैं। उस दिन यूरोप में हंगरी के जमींदारों ने लाखों की हानि सहकर प्रजा का कर माफ कर दिया। उनकी प्रजा बिल्&zwj;कुल पराधीन थी। उसे स्&zwj;वाधीनता दे दी गई। क्&zwj;या हमारे देश में ऐसे दो-चार सहृदय मनुष्&zwj;य नहीं मिलेंगे, जो जातीय गौरव और न्&zwj;याय के लिए अर्थ की हानि को सहर्ष सहन कर लें?&quot;</p>
<p>
	मिस अफिलिया ने गंभीर होकर कहा - &quot;मुझे विश्&zwj;वास नहीं होता। अंग्रेज जाति बड़ी अर्थ-पिशाच होती है, बल्कि फ्रेंच इनसे अधिक सहृदय होते हैं।&quot;</p>
<p>
	सेंटक्&zwj;लेयर बोला - &quot;न मालूम क्&zwj;यों, मुझे बार-बार अपनी माता की याद आ रही है। ऐसा लग रहा है, मानो वह मेरे बहुत पास है।&quot;</p>
<p>
	यह कहकर वह कुछ देर घर में टहला, फिर हाथ में टोपी लेकर यह कहता बाहर निकल गया - &quot;जरा बाहर घूम आऊँ और आज की खबरें भी सुनता आऊँ।&quot;</p>
<p>
	टॉम तुरंत उसके पीछे-पीछे हो लिया। सेंटक्&zwj;लेयर ने उसे देखकर कहा - &quot;तुम्&zwj;हारे साथ जाने की जरूरत नहीं है। मैं जल्&zwj;दी ही लौटूँगा।&quot;</p>
<p>
	टॉम बरामदे में आकर बैठ गया। उस समय रात के नौ बजे थे। चांद की शीतल चांदनी धरती पर चारों ओर छिटकी हुई थी। टॉम वहीं बैठा-बैठा सोचने लगा - अब उसकी गुलामी की बेड़ी टूटने में ज्&zwj;यादा देर नहीं है। वह दस-पाँच दिनों में ही घर चला जाएगा। सोचते-सोचते उसे अपने स्&zwj;त्री-पुत्रों की याद हो आई, मन में नई-नई आशाएँ उठने लगीं। सोचने लगा कि अपने शरीर की मेहनत से धन कमाकर वह अपने पत्&zwj;नी और बच्&zwj;चों को भी गुलामी से छुड़ा लेगा। इस विचार के आते ही उसके हृदय में आनंद की लहरें उठने लगीं। फिर अपने मालिक सेंटक्&zwj;लेयर की सहृदयता का स्&zwj;मरण करके उसका हृदय कृतज्ञता से भर गया। इसके कुछ देर बाद उसे इवा की याद आई। जान पड़ा, मानो स्&zwj;वर्ग की देव-बालाओं से घिरी हुई इवा उसके सामने खड़ी है। यों ही सोचते-विचारते टॉम को नींद ने आ घेरा। स्&zwj;वप्&zwj;न में उसे दिखाई पड़ने लगा कि नाना प्रकार की पुष्&zwj;प-मालाएँ धारण किए इवा उसके पास आ रही है। उसका मुख-कमल चमक रहा है, उसकी दोनों आँखों से अमृत की वर्षा हो रही है, पर ज्&zwj;योंहि उसने उसके मुख की ओर देखा, वह स्&zwj;वर्ग की ओर उड़ी, उसके कपोलों पर लालिमा छा गई। उसकी आँखों से दैवी ज्योति निकलने लगी और पल भर में वह अंतध्यान हो गई।</p>
<p>
	तभी उसकी आँख खुल गई। जागते ही उसने घर के द्वार पर बहुत से लोगों का शोरगुल सुना। उसने सपाटे से जाकर दरवाजा खोला। देखा, कुछ लोग कपड़ों से ढकी हुई एक लाश लिए खड़े हैं। मृत व्&zwj;यक्ति के मुख की ओर दृष्टि जाते ही टॉम निराशा और दु:ख के मारे चीख उठा। जो लोग उस व्&zwj;यक्ति को कंधे पर लादकर लाए थे, उन्&zwj;होंने घर में जाकर, जहाँ अफिलिया बैठी थी, वहाँ से उतारकर लिटा दिया।</p>
<p>
	संध्&zwj;या के समाचार-पत्र पढ़ने के लिए सेंटक्&zwj;लेयर किसी चाय-खाने में गया था। वहाँ बैठकर जब वह पत्र पढ़ रहा था तो उसने देखा कि दो भलेमानस शराब के नशे में मतवाले हुए आपस में मार-पीट कर रहे हैं। सेंटक्&zwj;लेयर तथा और दो-एक अन्&zwj;य व्&zwj;यक्ति उन्&zwj;हें छुड़ाने की चेष्&zwj;टा करने लगे। इनमें से एक के हाथ में तेज छुरा था। वह छुरा एकाएक सेंटक्&zwj;लेयर की बगल में घुस गया। वह तत्&zwj;काल मूर्च्छित होकर गिर पड़ा। कुछ लोगों ने उसे कंधे पर उठाकर उसके घर पहुँचा दिया।</p>
<p>
	सेंटक्&zwj;लेयर की यह दशा देखकर घर के सारे दास-दासी रोने-चीखने लगे। सबकी बुद्धि चकरा गई। कोई जमीन पर लोट-लोटकर रोने लगा। कोई पागल की तरह चीखता हुआ इधर-से-उधर दौड़ने लगा। केवल मिस अफिलिया और टॉम मन को साधकर सेंटक्&zwj;लेयर को होश में लाने के लिए भाँति-भाँति के उपाय करने लगे। अफिलिया के कहने से टॉम ने तत्&zwj;काल बिस्&zwj;तर बिछा दिया और सेंटक्&zwj;लेयर को उस पर लिटाकर दवा दे दी। कुछ देर के बाद सेंटक्&zwj;लेयर को चेत हुआ। वह आँखें मलकर एक-एक करके सबको देखने लगा। अंत में कमरे में टँगी अपनी माता की तस्&zwj;वीर पर जाकर उसकी दृष्टि अटक गई। वह एकटक उसी की ओर देखने लगा।</p>
<p>
	शीघ्र ही डॉक्&zwj;टर आया और घावों की जाँच करने लगा। डाक्&zwj;टर के चिंतित चेहरे को देखकर लोगों ने समझ लिया कि उसके जीने की कोई आशा नहीं है। डाक्&zwj;टर घावों पर पट्टी बाँधने लगा। टॉम और मिस अफिलिया दोनों बड़े धीरज से सेंटक्&zwj;लेयर की सहायता करने लगे। सब दास-दासी वहीं बैठे-बैठे रोते रहे। डाक्&zwj;टर ने कहा कि बीमार के पास शोरगुल नहीं होना चाहिए। इन दास-दासियों को कमरे से बाहर करके इसको एकांत में रखना चाहिए।</p>
<p>
	इसी समय सेंटक्&zwj;लेयर ने फिर आँखें खोलीं। जिन दास-दासियों को डाक्&zwj;टर और अफिलिया ने बाहर चले जाने को कहा था, उनके चेहरों की ओर देखते हुए ठंडी साँस लेकर उसने कहा - &quot;अभागे गुलामों!&quot;</p>
<p>
	ये शब्&zwj;द मुँह से निकलते समय ऐसा जान पड़ता था, मानो उसके हृदय में आत्&zwj;मग्&zwj;लानि की आग धधक रही है। एडाल्&zwj;फ नाम का दास वहाँ से किसी तरह जाने को राजी न हुआ, वहीं धरती पर लोट गया। दूसरे दास-दासियों को जब मिस अफिलिया ने बहुत समझाया, तब वे अनिच्&zwj;छापूर्वक वहाँ से हटे।</p>
<p>
	सेंटक्&zwj;लेयर की बोली एकदम रुक गई। वह आँखें बंद किए पड़ा रहा। उसके चेहरे से मालूम हो रहा था, मानो दु:सह अनुताप की आग में उसका हृदय जल रहा है। टॉम उसकी बगल में घुटने टेककर बैठा हुआ था। सेंटक्&zwj;लेयर ने कुछ देर बाद टॉम के हाथ पर हाथ रखकर कहा - &quot;टॉम! दु:खी टॉम!&quot;</p>
<p>
	टॉम ने बड़ी व्&zwj;याकुलता से कहा - &quot;स्&zwj;वामी, क्&zwj;या चाहते हैं?&quot;</p>
<p>
	सेंटक्&zwj;लेयर ने उसका हाथ दबाते हुए कहा - &quot;मेरे जाने का समय आ गया है। प्रार्थना करो।&quot;</p>
<p>
	यह सुनकर डाक्&zwj;टर ने कहा - &quot;किसी पादरी को क्&zwj;यों न बुला लिया जाए?&quot;</p>
<p>
	सेंटक्&zwj;लेयर ने सिर हिलाकर असहमति प्रकट की और टॉम से फिर कहा - &quot;टॉम, प्रार्थना करो।&quot;</p>
<p>
	परलोकगामी आत्&zwj;मा के कल्&zwj;याण के लिए टॉम भारी हृदय से बड़ी व्&zwj;याकुलतापूर्वक प्रार्थना करने लगा। टॉम की प्रार्थना समाप्&zwj;त होने पर भी सेंटक्&zwj;लेयर उसका हाथ पकड़े हुए उसकी ओर देखता रहा, पर कुछ बोल न सका। धीरे-धीरे उसकी आँखें मुँदने लगीं, लेकिन टॉम का हाथ वह थामे ही रहा। अंतिम साँस तक स्&zwj;नेह के साथ वह काले हाथ को पकड़े रहा।</p>
<p>
	उसका शरीर एकदम निस्&zwj;तेज हो गया, मृत्&zwj;यु की मलिन छाया ने उसके मुख-मंडल को ढक लिया, किंतु इस मलिन छाया के साथ-साथ उसके मुख पर मधुर कांति छा गई। ऐसा जान पड़ा मानो स्&zwj;वर्ग से किसी दयालु आत्&zwj;मा ने अकस्&zwj;मात् उतरकर शांति की मृदुल प्रभा से उसके मुख-मंडल को अनुरंजित कर दिया है।</p>
<p>
	अंतिम समय सेंटक्&zwj;लेयर के मुँह से कोई बात नहीं निकली। बस &#39;माँ&#39; कहते ही उसके प्राण निकल गए। लगा, जैसे अपनी माता को सामने देखकर दुधमुँहा बच्&zwj;चा उसकी गोद में कूद पड़ा।</p>
</div></body></html>