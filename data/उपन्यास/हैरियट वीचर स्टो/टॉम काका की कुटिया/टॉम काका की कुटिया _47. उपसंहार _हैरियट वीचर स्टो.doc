<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	जार्ज ने मैडम डिथो से इलाइजा के संबंध में जो बातें की थीं, उन्&zwj;हें सुनकर कासी को निश्&zwj;चय हो गया कि हो न हो, इलाइजा ही मेरी बेटी है। उसके निश्&zwj;चय का विशेष कारण था। जार्ज ने अपने पिता द्वारा इलाइजा के खरीदे जाने की जो तारीख बताई थी, ठीक उसी तारीख को उसकी कन्&zwj;या बिकी थी। इस प्रकार दोनों तारीखों के एक मिल जाने से यह अनुमान पक्&zwj;का हो गया कि मृत शेल्&zwj;वी साहब ने जिस कन्&zwj;या को खरीदा था, वह कासी की ही लड़की थी।</p>
<p>
	अब कासी और मैडम डिथो में बड़ी घनिष्&zwj;ठता हो गई। वे दोनों एक ही साथ कनाडा की ओर चलीं। जब मनुष्&zwj;य के दिन फिरते हैं तब सारी घटनाएँ अनुकूल-ही-अनुकूल होती जाती हैं। एम्&zwj;हर्स्&zwj;टबर्ग में पहुँचने पर इनकी एक पादरी से भेंट हुई। कनाडा पहुँचने पर जार्ज और इलाइजा ने उन्&zwj;हीं के यहाँ एक रात बिताई थी, इससे पादरी साहब उन्&zwj;हें अच्&zwj;छी तरह जानते थे। उन्&zwj;हें इन नवागत महिलाओं का सारा विवरण सुनकर बड़ा अचंभा हुआ और साथ ही बड़ी दया भी आई। वह तुरंज जार्ज की खोज के लिए मांट्रियल नगर जाने को इनके साथ हो लिए।</p>
<p>
	गुलामी की बेड़ी से मुक्&zwj;त होकर जार्ज पाँच वर्षों से सानंद स्&zwj;त्री-पुत्र सहित मांट्रियल नगर में जीवन बिता रहा है। वह एक मशीन बनानेवाले की दुकान पर काम करता है। उसे जो कुछ मिलता है, उतने से उसके दिन बड़े सुख से कट जाते हैं। यहाँ आने पर इलाइजा को एक कन्&zwj;या और हुई। वह पाँच बरस की हो गई है और उसका पुत्र हेरी ग्&zwj;यारहवें वर्ष में पदार्पण कर चुका है। इस समय वह इसी नगर के एक विद्यालय में पढ़ता है।</p>
<p>
	इनका निवास-स्&zwj;थान बड़ा साफ-सुथरा है। सामने एक छोटी-सी सुंदर फुलवारी है, जिसे देखकर घर के मालिक की सुरुचि का परिचय मिलता है। घर में तीन-चार कमरे हैं। उन्&zwj;हीं में से एक कमरे में बैठा हुआ जार्ज पढ़ रहा है। बचपन से ही जार्ज को पढ़ने-लिखने की बड़ी लगन थी। बहुत-सी विघ्&zwj;न-बाधाओं के होते हुए भी उसने पढ़ना-लिखना सीख लिया था। जब काम से थोड़ा अवकाश पाता, तत्&zwj;काल पुस्&zwj;तक लेकर पढ़ने बैठ जाता।</p>
<p>
	संध्&zwj;या निकट है। जार्ज अपने कमरे में बैठा एक पुस्&zwj;तक पढ़ रहा है। इलाइजा बगलवाली कोठरी में बैठी चाय तैयार कर रही है। कुछ देर बाद वह बोली - &quot;सारे दिन तुमने मेहनत की है, अब थोड़ा आराम कर लो। इधर आओ, कुछ बातचीत करेंगे। इतनी मेहनत करोगे तो तंदुरुस्&zwj;ती खराब हो जाएगी।&quot; इस पर इलाइजा की कन्&zwj;या ने पिता की गोद में जाकर पुस्&zwj;तक छीन ली। यह देखकर इलाइजा बोली - &quot;वाह, ठीक किया! छोड़ो किताब को, इधर आओ!&quot; इसी समय हेरी भी स्&zwj;कूल से आ गया। जार्ज ने उसे देखकर उसके सिर पर हाथ रखते हुए पूछा - &quot;बेटा, तुमने यह हिसाब अपने-आप लगाया है?&quot;</p>
<p>
	हेरी ने कहा - &quot;जी हाँ, मैंने स्&zwj;वयं लगाया है। किसी की भी मदद नहीं ली।&quot;</p>
<p>
	जार्ज बोला - &quot;यही ठीक है। बचपन ही से अपने सहारे खड़ा होना चाहिए। खोटी किस्&zwj;मत के कारण तुम्&zwj;हारे बाप को लिखना-पढ़ना सीखने की सुविधा नहीं थी, पर तुम्&zwj;हारे लिए मौका है, इसलिए खूब जी लगाकर पढ़ा-लिखा करो।&quot;</p>
<p>
	इसी समय जार्ज को दरवाजे पर किसी के खटखटाने की आवाज आई। इलाइजा ने जाकर दरवाजा खोला तो देखा, वही एमहर्स्&zwj;टबर्गवाले पादरी साहब तीन स्त्रियों को साथ लेकर आए हैं। पादरी साहब इनके एक बड़े उपकारी मित्र थे। उन्&zwj;होंने निराश्रित अवस्&zwj;था में इन्&zwj;हें आश्रय दिया था। इससे इलाइजा उन्&zwj;हें देखकर बड़ी प्रसन्&zwj;न हुई और जार्ज को बुलाया।</p>
<p>
	पादरी साहब और उनके साथ आई स्त्रियों ने घर में प्रवेश किया। इलाइजा ने सबको बड़े आदर-सत्&zwj;कार से बिठाया।</p>
<p>
	एमहर्स्&zwj;टबर्ग से चलते समय पादरी साहब ने मैडम डिथो और कासी से कह दिया था कि तुम लोग वहाँ पहुँचते ही अपना भेद मत खोल देना। उन्&zwj;होंने मन-ही-मन एक लंबी-चौड़ी भूमिका बाँधकर व्&zwj;याख्&zwj;यान के ढंग पर जार्ज और इलाइजा को इनका परिचय देने का निश्&zwj;चय कर रखा था। मालूम होता है, वही रास्&zwj;ते भर इसी बात को सोचते आ रहे थे कि इस विषय में किस ढंग से शुरूआत करेंगे। इसी से जब सब लोग बैठ गए, तब पादरी साहब जेब से रूमाल निकालकर मुँह पोंछते हुए व्&zwj;याख्&zwj;यान देने की तैयारी करने लगे। पर मैडम डिथो ने भाषण आरंभ होने के पूर्व ही सब खेल बिगाड़ दिया। जार्ज के देखते ही वह उसके गले से लिपट गई और आँसू बहाती हुई बोली - &quot;जार्ज, क्&zwj;या तुम मुझे नहीं पहचानते? मैं तुम्&zwj;हारी बहन एमिली हूँ।&quot;</p>
<p>
	कासी अब तक चुप बैठी थी। उसकी भाव-भंगिमा से जान पड़ता था कि यदि मैडम डिथो सब खेल न बिगाड़ती, तो वह पूर्व व्&zwj;यवस्&zwj;था के अनुसार मौन धारण किए रहने में बाजी मार जाती। पर इसी समय इलाइजा की कन्&zwj;या वहाँ आ पहुँची। वह रूप-रंग में बिलकुल इलाइजा-जैसी थी। बस, इतनी ही उम्र में इलाइजा कासी की गोद से अलग की गई थी। कासी उसे देखते ही पागल की तरह दौड़ी और छाती में दबोचते हुए बोली - &quot;बेटी, मैं तेरी माँ हूँ। तू मेरी खोई हुई दौलत है!&quot; कासी ने उसी को अपनी संतान समझा!</p>
<p>
	इनके यों परिचय देने से इलाइजा और जार्ज, दोनों को बड़ा विस्&zwj;मय हुआ। वे चौंक पड़े। उन्&zwj;हें सब स्&zwj;वप्&zwj;न-सा जान पड़ने लगा। अंत में हर्ष-मिश्रित क्रंदन रुकने पर पादरी साहब फिर खड़े हुए और सारा भेद खोलकर सुनाया। उनकी बातें सुनते समय सबकी आँखों से आँसुओं की धारा बह रही थी। वास्&zwj;तव में पादरी साहब की उस दिन की कहानी से उनके श्रोताओं का मन ऐसा पिघला था, जैसा शायद पहले कभी न पिघला होगा।</p>
<p>
	इसके बाद सब लोग घुटने टेककर बैठे और वह सहृदय पादरी ईश्&zwj;वर को धन्&zwj;यवाद देते हुए प्रार्थना करने लगे। उपासना की समाप्ति पर सबने उठकर परस्&zwj;पर एक-दूसरे का आलिंगन किया। वे भी मन-ही-मन सोच रहे थे कि ईश्&zwj;वर की महिमा कितनी अनंत है। जार्ज और इलाइजा को स्&zwj;वप्&zwj;न में भी ऐसे अद्भुत मिलन की आशा न थी, पर ईश्&zwj;वर ने आज बिना माँगे ही उन्&zwj;हें यह सुख और शांति देने की कृपा की।</p>
<p>
	कनाडा के एक पादरी के स्&zwj;मृति-पटल पर भगोड़े दास-दासियों के ऐसे अदभुत मिलन की सहस्रों कहानियाँ अंकित थीं। उसकी पुस्&zwj;तक पढ़कर पता चलता है कि दास-प्रथा पर लिखे हुए उपन्&zwj;यासों की काल्&zwj;पनिक घटनाओं की अपेक्षा मनुष्&zwj;य के प्रकृत जीवन की घटनाएँ अधिक आश्&zwj;चर्यजनक होती हैं। छह बरस की अवस्&zwj;था में संतान माता की गोद से बिछुड़ गई है। फिर तीन वर्ष की अवस्&zwj;था में उसी का अपनी माता के साथ कनाडा की धरती पर मिलन हुआ है। कोई किसी को पहचान नहीं सकता है। कितने ही भगोड़े दासों के जीवन में अद्भुत वीरता और त्&zwj;याग के दृष्&zwj;टांत दीख पड़ते हैं। अपनी माताओं और बहनों को दासता के अत्&zwj;याचार से मुक्&zwj;त करने के लिए वे अपनी जान पर खेल गए थे। एक दास युवक था। पहले वह यहाँ अकेला भागकर आया, किंतु पीछे से वह अपनी बहन को छुड़ाने के लिए जाकर एक-एक करके तीन बार पकड़ा गया। उसने बड़ी-बड़ी मुसीबतें और संकट सहे। एक-एक बार की कोड़ों की मार से छ:-छ: महीने खाट पकड़े रहा, पर तब भी किसी तरह उसने अपना निश्&zwj;चय न छोड़ा। अंत में चौथी बार की चेष्&zwj;टा में वह अपनी बहन को छुड़ा ही लाया।</p>
<p>
	क्&zwj;या यह युवक सच्&zwj;चा वीर नहीं है? पर अमरीका के पशु-प्रकृति के अंग्रेज उसे चोर समझते थे। न्&zwj;याय की नजर से देखा जाए तो ये अर्थलोभी गोरे ही असली चोर हैं। अत्&zwj;याचार-पीड़ित उस युवक का कार्य वास्&zwj;तव में वीरता का कार्य कहलाने योग्&zwj;य था।</p>
<p>
	कासी, मैडम डिथो और एमेलिन, तीनों जार्ज और इलाइजा के साथ रहने लगीं। कासी पहले कुछ सनकी-सी जान पड़ती थी। वह जब-तब आत्&zwj;म-विस्&zwj;मृति के कारण इलाइजा की कन्&zwj;या को छाती से लगाने के लिए इतने जोरों से खींचती कि देखकर सबको आश्&zwj;चर्य होता था। पर धीरे-धीरे उसकी दशा सुधरने लगी। इलाइजा अपनी माता की यह दशा देखकर उसे बाइबिल सुनाया करती थी, विशेषत: ईश्&zwj;वर की दया की कथा सुनाती थी। कुछ दिनों बाद कासी का मन धर्म की ओर मुड़ा। उसके हृदय में भक्ति और प्रेम का स्रोत प्रवाहित होने लगा और बहुत थोड़े समय में उसका जीवन अत्&zwj;यंत पवित्र हो गया।</p>
<p>
	थोड़े समय बाद मैडम डिथो ने जार्ज से कहा - &quot;भाई, अपने पति के मरने से मैं ही उसके अतुल धन की मालकिन हुई हूँ। तुम अब इस धन को अपनी इच्&zwj;छानुसार खर्च कर सकते हो। मैं तुम्&zwj;हारी इच्&zwj;छा के अनुसार इस धन का सदुपयोग करना चाहती हूँ।&quot;</p>
<p>
	यह सुनकर जार्ज बोला - &quot;एमिली बहन, मेरी खूब पढ़-लिखकर विद्वान होने की बड़ी लालसा है। तुम मेरी शिक्षा का कोई प्रबंध कर दो।&quot;</p>
<p>
	इतनी बड़ी उम्र में जार्ज की शिक्षा का क्&zwj;या प्रबंध होना चाहिए, सब लोग इस विषय पर विचार करने लगे। अंत में सबकी यही राय हुई कि सब लोग फ्रांस चलकर रहें और जार्ज वहाँ के किसी विश्&zwj;वविद्यालय में भर्ती होकर शिक्षा प्राप्&zwj;त करे।</p>
<p>
	यह बात पक्&zwj;की हो जाने पर ये सब एमेलिन को साथ लेकर जहाज पर सवार हो फ्रांस को चल पड़े। जहाज का कप्&zwj;तान बड़ा अच्&zwj;छा आदमी था। उसने एमेलिन का सदाचार, रूप-लावण्&zwj;य, विनीत भाव और उसके सदगुणों को देखकर उससे विवाह करने की इच्&zwj;छा प्रकट की, और फ्रांस पहुँचकर उससे विवाह कर लिया। जार्ज ने चार वर्ष तक फ्रांस में रहकर अने शास्&zwj;त्रों का अध्&zwj;ययन किया, पर किसी राजनैतिक घटना के कारण उन लोगों को फ्रांस छोड़कर फिर कनाडा लौट आना पड़ा।</p>
<p>
	अब जार्ज एक सुशिक्षित युवक है। उसके हाथ का लिखा हुआ एक पत्र हम नीचे उदधृत करते हैं। यह पत्र जार्ज ने कार्यक्षेत्र में प्रवेश करने के कुछ ही पहले अपने किसी मित्र को लिखा था। शिक्षा के प्रभाव से उसका हृदय कितना उच्&zwj;च हो गया था, इस पत्र को पढ़कर उसका अनुमान किया जा सकता है -</p>
<p>
	प्रिय मित्र, मुझे तुम्&zwj;हारे पत्र में यह पढ़कर बड़ा खेद हुआ कि तुम मुझे गोरों के दल में मिलने का अनुरोध कर रहे हो। तुम कहते हो कि मेरा रंग साफ है और मेरी स्&zwj;त्री, पुत्र, कुटुंबी कोई भी काले नहीं है, इससे मैं बड़ी आसानी से उनके समाज में मिल सकता हूँ, पर मैं तुम्हें सच कहता हूँ कि इनमें मिलने की मेरी जरा भी इच्&zwj;छा नहीं है। धनवानों और रईसों पर मेरी तनिक भी श्रद्धा नहीं है। मनुष्&zwj;य-समाज का इनसे कभी उपकार नहीं हो सकता कि अधिकांश मनुष्&zwj;य तो पशुओं की भाँति परिश्रम से पिस-पिसकर मरें और कुछ लोग बाबू और रईस बने फिरें तथा चैन की बंसी बजाएँ। ऐसे आदमियों से मनुष्&zwj;य-समाज का बड़ा अपकार हो रहा है। जिन मनुष्&zwj;यों को पशुओं की भाँति परिश्रम करना पड़ता है, वे किसी प्रकार का ज्ञान प्राप्&zwj;त नहीं कर सकते, जिंदगी भर मूर्ख बने रहते हैं। इससे उन्&zwj;हें धर्म-अधर्म का कोई विचार नहीं रहता, वे सदा बुराइयों में फँसे रहते हैं। इन बुराइयों के मूल कारण वे ही लोग हैं, जो उनसे इस प्रकार पशुओं की भाँति काम लेते हैं। उन लोगों के पाप और दुर्नीति के अवश्&zwj;यंभावी कुफल से समग्र मानव-समाज का अकल्&zwj;याण होता है।</p>
<p>
	समाज में इतने पाप, दु:ख, अत्&zwj;याचार और दरिद्रता के फलने-फूलने का क्&zwj;या कारण है? संसार में सुख-शांति क्&zwj;यों नहीं है? इस विषय पर मैं जितना सोचता हूँ, उतनी ही इन रईसों और धनवानों पर से मेरी श्रद्धा घटती जाती है। बड़े आदमी ही इसके एकमात्र कारण जान पड़ते हैं।</p>
<p>
	अत्&zwj;याचार से सताए हुए दीन-दुखियों पर, मानव-समाज के अन्&zwj;नदाता पार्थिव-पद-प्रभुत्&zwj;वहीन गरीब किसानों पर, निर्बल और निस्&zwj;सहाय अनाथों पर ही अब मेरी श्रद्धा है।</p>
<p>
	तुम मुझे रईस-मंडली में मिलाकर शान के साथ जीवन बिताने को कहते हो, पर जरा विचारो तो, यह रईस-मंडली है क्&zwj;या? असहायों, निराश्रयों और कंगालों के कठोर परिश्रम की कमाई को घर-बैठे मुफ्त में भोग-विलास में उड़ाना ही रईसी है या और कुछ? इसी का नाम शायद बड़प्&zwj;पन है। गरीब दिन-रात खून-पसीना एक करके जो कुछ कमाए, उसे मैं छल-कपट से हड़प लूँ और मेरे पास जो कुछ है, उसमें से किसी को कानी कौड़ी तक न दूँ! मैं विद्वान हूँ, पर उन दुर्बलों को उनके कठोर परिश्रम की कमाई के बदले मैं अपनी विद्या का एक कण भी न दूँ! ऐसे ही आचरणों को भिन्&zwj;न-भिन्&zwj;न जाति के लोग रईसाना व्&zwj;यवहार करते हैं। पर तुम्&zwj;हीं कहो, क्&zwj;या ऐसे रईसी जीवन से मुझे सुख मिल सकता है? ऐसा बड़प्&zwj;पन लेकर क्&zwj;या कोई कभी संसार से पाप, ताप, अत्&zwj;याचार और दरिद्रता का मूलोच्&zwj;छेद कर सकता है? कभी नहीं! बल्कि जो कोई इस रईस मंडली में शामिल होगा, उसको समाज में प्रचलित पापों, अत्&zwj;याचारों और निष्&zwj;ठुरताओं का पक्ष लेना पड़ेगा। मैं मानता हूँ कि इस संसार में सब लोग कभी बराबर नहीं हो सकते, सबकी दशा समान नहीं हो सकती, और मैं यह भी मानता हूँ कि सामाजिक वंचनाओं के कारण लोगों की गिरी दशा में कभी सुधार नहीं होगा, वैषम्&zwj;य बना रहेगा। इससे हमारे लिए यह कदापि उचित नहीं है कि किसी दूसरे का हाथ काटकर उसमें और अपने में भेद उत्&zwj;पन्&zwj;न कर लें। कहो, मेरी क्&zwj;या दशा थी? मैं केवल दासी के पेट से पैदा होने के कारण ही, देश में प्रचलित कानून के द्वारा हर व्&zwj;यक्ति को प्राप्&zwj;त स्&zwj;वाभाविक अधिकारों से वंचित रखा गया। भला ऐसे व्&zwj;यवहार द्वारा मनुष्&zwj;य-समाज में परस्&zwj;पर द्वेष उत्&zwj;पन्&zwj;न होने के अतिरिक्&zwj;त और क्&zwj;या हो सकता है? अपने पितृ-कुल की ऊँची जाति से मेरी तनिक भी सहानुभूति नहीं है। उच्&zwj;च जातिवालों ने मुझे कभी किसी घोड़े या कुत्ते से अधिक नहीं समझा। केवल मेरी माता ही थी, जिसकी निगाह में मैं मनुष्&zwj;य की संतान था। बचपन में जब से मेरा उस स्&zwj;नेहमयी जननी से वियोग हुआ, तब से आज तक मेरी उससे भेंट नहीं हुई। वह मुझे प्राणों से भी अधिक प्&zwj;यार करती थी। उसने कैसे-कैसे कष्&zwj;ट और दु:ख भोगे, मैंने लड़कपन में कैसे-कैसे अत्&zwj;याचार सहे और कष्&zwj;ट उठाए, मेरी स्&zwj;त्री ने बच्&zwj;चे को बचाने के लिए किस तरह नदी पार की और किस वीरता से नाना प्रकार के दु:खों और यंत्रणाओं का सामना किया, इस सबको जब मैं याद करता हूँ, तो मेरा मन बेचैन हो जाता है। पर जिन लोगों ने हमें इतना सताया, इतने दु:ख दिए, उनके विरुद्ध मैं अपने हृदय में किसी प्रकार का द्वेष नहीं रखता, बल्कि ईश्&zwj;वर से उनके भी कल्&zwj;याण की प्रार्थना करता हूँ।&quot;</p>
<p>
	मेरी माता अफ्रीकावासिनी थी। इससे अफ्रीका मेरी मातृभूमि है। उन पराधीन, अत्&zwj;याचार-पीड़ित, अफ्रीकावासियों की उन्&zwj;नति के निमित्त ही मैं अपने जीवन को लगाऊँगा। देश-हित व्रत धारण करके प्राण-पण से बलवानों के अत्&zwj;याचारों से निर्बलों की रक्षा करने का यत्&zwj;न करूँगा।</p>
<p>
	तुम मुझे धर्मप्रचारक का व्रत लेने के राय देते हो, और मैं भी समझता हूँ कि धार्मिक हुए बिना कभी मनुष्&zwj;य की उन्&zwj;नति नहीं हो सकती, लेकिन क्&zwj;या इन अपढ़ और गँवारों को सहज ही धर्ममार्ग पर लाया जा सकता है? अत्&zwj;याचार-पीड़ित जाति कभी सत्&zwj;यधर्म का मर्म नहीं समझ सकती। उसकी अंतरात्&zwj;मा जड़ होती है।</p>
<p>
	अत्&zwj;याचार से पीड़ित पराधीन जाति को उन्&zwj;नत करने के लिए सबसे पहले देश में प्रचलित कानून का सुधार करना होग, पराधीनता की बेड़ी से इन्&zwj;हें मुक्&zwj;त करना होगा। तब जाकर इनका कुछ भला हो सकेगा। मैं तन-मन से इस बात की चेष्&zwj;टा करूँगा कि अफ्रीका-वासियों में जातीय जीवन का गर्व आ सके और संसार की सभ्&zwj;य जातियों में इनकी एक स्&zwj;वतंत्र जाति के रूप में गणना हो सके। इन्&zwj;हीं दिनों साइबेरिया क्षेत्र में साधारण तंत्र (जन-शासन) की स्&zwj;थापना हुई है। मैंने वहीं जाने का निश्&zwj;चय किया है।</p>
<p>
	तुम शायद समझते हो कि इन घोर अत्&zwj;याचारों से सताए जानेवाले अमरीका के गुलामों को मैं भूल गया हूँ। पर कभी ऐसा मत समझना। यदि मैं इन्&zwj;हें एक घड़ी के लिए, एक पल के लिए भी भूलूँ तो ईश्&zwj;वर मुझे भूल जाए। पर यहाँ रहकर मैं इनका कुछ भला नहीं कर सकूँगा। अकेले मेरे किए इनकी पराधीनता की बेड़ी नहीं टूटेगी। हाँ, यदि मैं किसी ऐसी जाति में जाकर मिल जाऊँ, जिसकी बात पर दूसरी जातियों के प्रतिनिधि ध्&zwj;यान दें, तो हम लोग अपनी बात सबको सुना सकते हैं। किसी जाति की भलाई के लिए किसी व्&zwj;यक्ति-विशेष से वाद-विवाद, अभियोग या अनुरोध करने का अधिकार नहीं है। हाँ, वह पूरी जाति अवश्&zwj;य वैसा करने का पूर्ण अधिकार रखती है।</p>
<p>
	यदि किसी समय सारा यूरोप स्&zwj;वाधीन जातियों का एक महामंडल बन गया, यदि अधीनता, अन्&zwj;याय और सामाजिक वैषम्&zwj;य के उत्&zwj;पीड़न से यूरोप सर्वथा रहित हो गया, और यदि सारे यूरोप ने इंग्&zwj;लैंड और फ्रांस की भाँति हम लोगों को एक स्&zwj;वतंत्र जाति मान ली, तो उस समय हम विभिन्&zwj;न जातियों की महा-प्रतिनिधि सभा में अपना आवेदन उपस्थित करेंगे और बलपूर्वक दासता में लगाए हुए, अत्&zwj;याचार से पीड़ित, दुर्दशाग्रस्&zwj;त स्&zwj;वजातीय भाइयों की ओर से सही-सही विचार करने की प्रार्थना करेंगे। उस समय स्&zwj;वाधीन और सुसभ्&zwj;य अमरीका देश भी अपने मस्&zwj;तक से इस दासता-प्रथा रूपी सर्वजन-घृणित घोर कलंक को धोकर बहा देगा।</p>
<p>
	तुम कह सकते हो कि आयरिश, जर्मन और स्&zwj;वीडिश जातियों की भाँति हम लोगों को भी अमरीका के साधारण तंत्र में सम्मिलित होने का अधिकार रहे। मैं भी इसे मानता हूँ। हम लोगों को समान भाव से सबके साथ मिलने देना चाहिए। सबसे पहली जरूरत यह है कि जाति और वर्ण के भेद को परे रखकर हम प्रत्&zwj;येक व्&zwj;यक्ति को योग्&zwj;यतानुसार समाज में ऊँचे स्&zwj;थान पर पहुँचने दें। इतना ही नहीं कि इस देश में जन-साधारण को जो अधिकार मिले हुए हैं, उन्&zwj;हीं पर हमारा दावा है, बल्कि हमारी जाति की जो क्षति इन लोगों के अत्&zwj;याचार से हो रही है, उस क्षति की पूर्ति के लिए अमरीका पर हम लोगों का एक विशेष दावा है। ऐसा होने पर भी मैं वह दावा नहीं करना चाहता। मैं अपना एक देश और एक जाति चाहता हूँ। अफ्रीकी जाति की प्रकृति में कुछ विशेषताएँ हैं। अंग्रेजों से अफ्रीकी जाति की प्रकृति बिल्&zwj;कुल भिन्&zwj;न होने पर भी ये विशेष गुण, सभ्&zwj;यता और ज्ञान-विस्&zwj;तार के साथ-साथ अफ्रीकनों को नीति और धर्म की ओर अग्रसर करने में उच्&zwj;च और महान प्रमाणित होंगे।</p>
<p>
	मैं एक लंबे समय से समाज के अभ्&zwj;युदय की प्रतीक्षा कर रहा हूँ। मेरा विश्&zwj;वास है कि हम इस नवीन युग की पूर्व सीमा पर खड़े हुए हैं। मुझे विश्&zwj;वास है कि आजकल जो भिन्&zwj;न-भिन्&zwj;न जातियाँ भयंकर वेदनाओं से कातर हो रही हैं, उन्&zwj;हीं की वेदनाओं से सार्वभौम प्रेम और शांति का जन्&zwj;म होगा।</p>
<p>
	मेरा दृढ़ विश्&zwj;वास है कि अफ्रीका धर्म-बल से ही उन्&zwj;नति के शिखर पर पहुँच सकेगा। अफ्रीकी चाहे क्षमतावान तथा शक्ति-संपन्&zwj;न न हों, पर वे सहृदय, उदारचेता और क्षमाशील अवश्&zwj;य हैं। जिन्&zwj;हें अत्&zwj;याचार की धधकती हुई आग में चलना पड़ता है, उनके हृदय यदि स्&zwj;वर्गीय प्रेम और क्षमा के गुणों से पूर्ण न हों तो उनके हृदय की अग्नि को शांत करने के लिए और उपाय ही क्&zwj;या है? अंत में यही प्रेम और क्षमा उन्&zwj;हें विजयी बनाएँगे। अफ्रीका महाद्वीप में प्रेम और क्षमा के मानवीय धर्म का प्रचार करना ही हम लोगों का जीवन-व्रत होगा।</p>
<p>
	मैं स्&zwj;वयं इस विषय में कमजोरियों का शिकार हूँ। मेरी नस-नस में आधा खून गर्म-अंग्रेज खून है, पर मेरे सामने सदा एक मधुर-भाषिणी धर्म-उपदेशिका विद्यमान रहती है, यह मेरी सुंदर स्&zwj;त्री है। भटकने पर यह मुझे कर्तव्य के मार्ग का ज्ञान कराती है, हम लोगों के जातीय उद्देश्&zwj;य एवं जीवन के लक्ष्&zwj;य को हमेशा निगाह के सामने जीता-जागता रखती है। देश-हित की इच्&zwj;छा से, धर्मशिक्षा की कामना से, मैं अपने प्रियतम स्&zwj;वदेश अफ्रीका को जा रहा हूँ।</p>
<p>
	तुम कहो कि मैं कल्&zwj;पना के घोड़े पर सवार हूँ। कदाचित तुम कह सकते हो कि मैं जिस काम में हाथ डाल रहा हूँ, उस पर मैंने पूरी तरह विचार नहीं किया है, पर मैंने खूब सोच-विचार कर रखा है, लाभ-हानि का हिसाब लगाकर देख चुका हूँ। मैं काव्&zwj;यों में वर्णित स्&zwj;वर्गधाम की कल्&zwj;पना करके लाइबेरिया नहीं जा रहा हूँ। मैं कर्मक्षेत्र में डटकर परिश्रम करने का संकल्&zwj;प करके वहाँ जा रहा हूँ। आशा है, स्&zwj;वदेश के लिए परिश्रम करने से मैं कभी मुँह नहीं मोडूँगा, हजारों विघ्&zwj;न-बाधाओं के आने पर भी कर्म-क्षेत्र में डटा रहूँगा और जब तक मेरे शरीर में दम है, देश के लिए काम करता जाऊँगा।</p>
<p>
	मेरे संकल्&zwj;प के संबंध में तुम चाहे जो कुछ सोचो, पर मेरे हृदय पर अविश्&zwj;वास मत करना। याद रखना कि मैं चाहे कुछ भी काम क्&zwj;यों न करूँ, अपनी जाति की मंगल-कामना को ही हृदय में धारण करके उस काम में लगूँगा।</p>
<p align="right">
	तुम्&zwj;हारा</p>
<p align="right">
	जार्ज हेरिस</p>
<p>
	इसके कुछ सप्&zwj;ताह के बाद जार्ज अपने पुत्र तथा घर के दूसरे लोगों के साथ अफ्रीका चला गया।</p>
<p>
	मिस अफिलिया और टप्&zwj;सी को छोड़कर उपन्&zwj;यास में आए हुए नामों में से अब हमें और किसी के बारे में कुछ नहीं कहना है।</p>
<p>
	मिस अफिलिया टप्&zwj;सी को अपने साथ वारमांड ले गई। पहले अफिलिया के पिता के घर के लोग टप्&zwj;सी को देखकर बहुत विस्मित हुए और चिढ़े भी, पर मिस अफिलिया किसी तरह अपने कर्तव्य से हटनेवाली नहीं थी। उसके अपूर्व स्&zwj;नेह और प्रयत्&zwj;न से दास-बालिका थोड़े ही दिनों में सबकी स्&zwj;नेह-पात्र बन गई। बड़ी होने पर टप्&zwj;सी अपनी खुशी से ईसाई हो गई। उसकी तीक्ष्&zwj;ण बुद्धि, कर्मठता और धर्म के प्रति उत्&zwj;साह देखकर कुछ मित्रों ने उसे अफ्रीका जाकर धर्म-प्रचार करने की सलाह दी।</p>
<p>
	पाठक यह सुनकर सुखी होंगे कि मैडम डिथो की खोज से कासी के पुत्र का भी पता लग गया।</p>
<p>
	यह वीर युवक माता के पलायन के बहुत पूर्व कनाडा भाग आया था। यहाँ आकर दास-प्रथा के विरोधी, अनाथों के बंधु अनेक सहृदय व्&zwj;यक्तियों की सहायता से उसने अच्&zwj;छी शिक्षा पाई थी। जब उसे मालूम हुआ कि उसकी माता और बहन अफ्रीका जा रही हैं, तब वह भी अफ्रीका की ओर चल दिया।</p>
</div></body></html>