<html><body style="background-image:url('http://www.hindisamay.com/images/hindisamay.jpg');"> <div><br/><p style=" text-indent : 0px ">
	क्या भूत भी कभी रोते हैं?
</p>
<p style=" text-indent : 0px ">
	यह कोई मुश्किल सवाल नहीं है, कम से कम इस भूत से दोस्ती करने के पहले तक तो मैं यही समझता था। रोना-धोना तो मनुष्यों की कमजोरी है। एक बार भूत योनि में पहुँचते
	ही वे इस दुर्बलता से मुक्त हो जाते हैं। मेरा अनुभव था कि भूत गजब के किस्सागो होते हैं - किसी मँजे सधे कथाकार की तरह वे बिना भावुक हुए बड़े उतार-चढ़ाव वाली
	कथा सुना सकते हैं। अगर भावुक हुए तो फिर गये काम से! मनुष्य हो जायेंगे या कम से कम भूत तो नहीं ही रहेंगे। भूतों के बारे में मेरी समझ अपनी नानी से सुनी कथाओं
	से बनी थी जिनके अनुसार चुड़ैलों के पाँव उलटे होते हैं और उनकी आँखों में पानी नहीं होता।
</p>
<p>
	इस भूत ने मेरी इस धारणा को उलट-पुलट दिया। इस भूत ने मेरी कई धारणाओं को उलट-पुलट दिया था। मसलन मेरा मानना था कि भूत सब कुछ जानते हैं या चाहें तो सब कुछ जान
	सकते हैं। पर यह भूत तो काफी कुछ नही जानता या कम से कम दावा तो यही कर रहा है ।
</p>
<p>
	मेरा अनुभव यह भी कहता था कि भूत झूठ नहीं बोलते। मनुष्यों से भिन्न उन्हें झूठ बोलने की जरूरत भी नहीं है। वे कौन-से राग-द्वेष के चक्कर में पड़े हैं कि झूठ
	बोलेंगे। इस भूत ने तो मेरी सारी समझ ही उलट-पुलट कर रख दी थी। ऐसा तो नहीं कहूँगा कि यह झूठ बोलता है पर इसे क्या कहें कि कई बार सच छिपाने के लिए यह मेरा सवाल
	टाल जाता या फिर ऐसा गोलमोल जवाब देता कि सच-झूठ की विभाजक रेखा धुँधली पड़ जाती।
</p>
<p>
	जब मेरा यह मित्र भूत रोया तो सच मानिए मैं गड़बड़ा गया। किसी भूत को रोते देखने के लिए मैं प्रस्तुत नहीं था। मैं तो यह मानने के लिए ही राजी नहीं होता कि कोई
	भूत रो भी सकता है अगर मैं खुद इसे रोते नहीं देख लेता।
</p>
<p>
	मैंने भूत से सिर्फ इतना पूछा -
</p>
<p>
	"तुम्हें क्या लगता है कि एलन ने सचमुच हत्या की थी?
</p>
<p>
	"मुझे नहीं मालूम।"
</p>
<p>
	भूत की आवाज कुछ लड़खड़ाती-सी लगी।
</p>
<p>
	"तुम्हें मालूम है। तुम भूत हो, तुम्हें सब कुछ मालूम है। जेम्स को किसने मारा?"
</p>
<p>
	मेरी आवाज कुछ सख्त हुई।
</p>
<p>
	"मैं नहीं जानती।"
</p>
<p>
	मुझे लगा इस बार उसकी आवाज कुछ और कमजोर हुई है।
</p>
<p>
	मैंने मौके का फायदा उठाया। मुझे लगा उस पर भावनात्मक दबाव बनाया जा सकता है। मैंने आजिजी से कहा -
</p>
<p>
	"बता दो मेरे दोस्त भूत। तुम जानती हो कि मेरे लिए यह जानना कितना जरूरी है। पहले तो मैं सिर्फ एक ऐसी कहानी पर काम कर रहा था जिसमें मेरे अखबार को दिलचस्पी हो
	सकती थी। इस स्टोरी से पत्रकारिता के मेरे करियर को ब्रेक मिलता। पर अब तो एक बड़े शिलाखण्ड की तरह यह पूरा प्रसंग मेरी आत्मा पर सवार हो गया है। बिना सच जाने
	मुझे मुक्ति नहीं मिलेगी। मुझे बताओ न किसने मारा था जेम्स को... ।"
</p>
<p>
	मैं गिड़गिड़ाने लगा। मैंने अपनी दोस्ती का वास्ता दिया, भूतों की साख की दुहाई दी और अंत में वह किया जो अपने किसी मित्र के लिए नहीं कर सकता था। मैंने अपनी
	आत्मा के एक-एक जख्म उसे दिखाये। ये सारे जख्म मुझे इस दर्दनाक कथा ने दिये थे। मेरी आत्मा पर ये जख्म कैसे टँके? मैं तो मात्र एक श्रोता था इस पूरे आख्यान में।
	इसे सुनते-सुनते कब मैं इसका एक हिस्सा बन गया - मुझे पता भी नहीं चला। जब तक मुझे हत्यारे का पता नहीं चलेगा मेरी मुक्ति नहीं हो सकेगी। मेरी ही क्यों, इस
	त्रासदी के किसी पात्र की मुक्ति हो पायेगी क्या?
</p>
<p>
	मुझे जेम्स याद आया। कान से जबड़े तक तेज धार वाले टिन से कटा उसका चेहरा...। गले में बने सुराख से बोलने की कोशिश करता हुआ... ।
</p>
<p>
	अचानक एक रात माल पर मुझसे उसकी मुलाकात हो गयी। इस बीच मेरी दिनचर्या हो गयी थी - शाम होते-होते रिप्ले बीन के भूत से मिलने किराये वाले मकान में पहुँचना,
	जल्दी-जल्दी रास्ते मे खरीदे हुए खाने को निगलना और फिर रिप्ले बीन का इंतजार करना। बुढ़िया कभी तो फौरन आ जाती और कई बार इंतजार कराती। रुक-रुक कर कथा के जितने
	अंश वह मुझे दिखाती, सुनाती या पढ़ाती उन्हें देख-सुन या पढ़ कर वापस अपने होटल लौटना। उस किराये के मकान में न तो बिजली थी और न ही सोने का माकूल इंतजाम, इसलिए
	रोज ही मैं वापस आ जाता। ऐसी ही एक रात जो जरा ज्यादा ही ढल गयी थी और जिसमें कोहरा हल्की-हल्की बूँदों में तब्दील होकर बार-बार चेहरे को गीला कर रहा था, अपने
	दोनों हाथ पैंट की जेब में डाले मैं तेज रफ्तार से चलते हुए ठण्ड का मुकाबला करने की कोशिश कर रहा था। सड़कें सुनसान थीं और एक मोड़ पर होटल के लिए मैं मुड़ने ही
	वाला था कि तभी वह मुझे दिखाई दिया।
</p>
<p>
	हुआ कुछ ऐसा कि उस दिन रिप्ले बीन ने मुझे विस्तार से मिसेज सैमुअल के केमिस्ट शॉप के बारे में बताया था। उस अभागे जेम्स के बारे में जिसकी कब्र पर खुदा हुआ था
	कि अपने दोस्त के हाथों मारा गया, सुनते हुए मेरा मन भीग गया था। बात-बात पर हँसता था जेम्स। छावनी में मशहूर था कि जब जेम्स और एलन माल पर ठहाके लगाते थे तो
	लैण्डोर डिपो तक उनकी गूँज सुनाई देती थी। कैसे-कैसे सपने देखे थे मिसेज सैमुअल नें। बिना बताये पूरी मसूरी जानती थी कि जल्दी ही जेम्स उनकी उँगली में अँगूठी
	पहनाने वाला है। एक-एक पैसा जोड़कर जेम्स सपने बुन रहा था। मिसेज सैमुअल मसूरी की सम्पत्ति बेच देंगी और जेम्स की बचत के साथ मिलाकर इतना हो जाएगा कि वे वापस
	विलायत चले जायेंगे, देहात में कहीं फार्म हाउस बनाकर आराम से जिन्दगी बितायेंगे। पर जो कुछ हुआ उसकी उम्मीद किसे थी? हत्या के बाद बरसों तक मसूरी में सिर्फ इसी
	हत्या की चर्चा होती रही। मिसेज सैमुअल का तो रो-रोकर बुरा हाल था। मसूरी के अखबारों <strong>मसूरी टाइम्स</strong> और <strong>स्टेट्समैन</strong> में कितने
	सम्पादकीय लिखे गये, दर्जनों पाठकों के पत्र छपे और एलन को फाँसी की सजा सुनाये जाने के बाद तमाम बहसें हुईं। ज्यादातर लोगों की राय थी कि ऐसे मित्रद्रोही के
	लिए फाँसी की सजा बहुत कम थी। उसे तो टुकड़े-टुकड़े कर चील-कौवों को खिला देना चाहिए था।
</p>
<p>
	रिप्ले बीन जब यह कथा सुना रही थीं तो मेरे मन में भी अवसाद के साथ-साथ गुस्सा भरा हुआ था। जब वह दिखा तब तक गुस्सा कम नहीं हुआ था। दरअसल मैं आज जब रिप्ले बीन
	से विदा लेकर रवाना हुआ था, मेरे मन में कहीं न कहीं एक उत्सुकता थी कि उस जगह को ढ़ूँढ़ निकालूँ, जहाँ केमिस्ट की वह दुकान थी जिस पर जेम्स काम करता था और
	जिसके सामने मसूरी में पहला बिजली का खम्बा गाड़ा गया था। कथा से उपजा जेम्स का दुख और एलन के लिए गुस्सा मन में लिये मैं रिप्ले बीन के विवरण के केमिस्ट शॉप की
	जगह तलाशने की कोशिश कर ही रहा था कि बिजली के एक खम्बे के नीचे खड़ा हुआ जेम्स मुझे दिख गया।
</p>
<p>
	मैंने चौंक कर ध्यान से खम्बे को देखा। अरे! यह तो सौ साल से भी ज्यादा पुराना सागौन के मजबूत तने वाला खम्बा था जो अपने आस-पास के कंक्रीट के खम्बों से एकदम
	अलग दिखाई दे रहा था। मैं रोज इधर से गुजरता हूँ पर मेरा ध्यान इधर क्यों नहीं गया कि मसूरी नगरपालिका ने इतिहास को सुरक्षित रखने के लिए सागौन की पुरानी पकी
	लकड़ी वाले खम्बे को अब तक सुरक्षित रखा था। कोहरे में बूँद-बूँद टपकती रोशनी में जेम्स खड़ा था। चेहरे पर अभी भी वही भाव था जो अपने हत्यारे को सर पर शीशे की
	बोतल से प्रहार करने को उद्यत देखकर आया होगा। वही अविश्वास, आश्चर्य और भय का भाव जो किसी मित्रहंता हत्यारे को देखकर एक खुशमिजाज निश्छल व्यक्ति के चेहरे पर आ
	सकता था। बायें कान से जबड़े तक को चीरता हुआ और दाहिने कान के पास तक पहुँचा हुआ घाव भी बहुत स्पष्ट नजर आ रहा था। खून का रिसना बन्द हो जाने के कारण घाव अपनी
	गहराई के साथ ध्यान खींच रहा था। केवल वह सुराख जो उसकी ठोड़ी के नीचे और गर्दन के मध्य में था, मुझे तब दिखाई दिया जब उसने बोलने की कोशिश की और घरघराहट की
	अस्पष्ट-सी ध्वनि मुझे सुनाई दी। लगता था कि वह कुछ कहना चाहता था। कटे-फटे चेहरे पर दर्द की लकीरें थीं और बोलने की उसकी हर कोशिश के असफल होने पर ये लकीरें
	पछाड़ खा-खाकर उसकी बची-खुची त्वचा पर गिर रही थीं और उसके साथ-साथ मुझे भी झकझोर रही थीं।
</p>
<p>
	क्या था जो वह बार-बार मुझसे कहना चाह रहा था? उस दगाबाज नराधम मित्र का नाम मुझे बताना चाह रहा था या कुछ और? हर बार उसके गले के सुराख से गों... गों... की
	आवाज निकलती और कुछ न कह पाने से व्याकुल उसकी असहाय कातर निगाहें मुझे बेध देतीं।
</p>
<p>
	मैं आपसे सच-सच कह रहा हूँ कि मैं अपने जीवन में पहली बार किसी भूत से भागा। क्या यह डर था या वेदना की उस पराकाष्ठा से बचने का मेरा प्रयास जिसे झेल पाना मुझे
	एकदम असंभव-सा लगा। मैं जब होटल पहुँचा तब भी क्षत-विक्षत जेम्स अपने कटे गले से गों... गों... करता मेरा पीछा कर रहा था।
</p>
<p>
	शायद तभी से जेम्स मेरी आत्मा पर जख्म बन कर चिपक गया था और बिना हत्यारे का पता लगाये मुक्ति संभव नहीं थी - न उसकी न मेरी। पर भूत पर किसी दलील का असर नहीं
	पड़ रहा था। वह कुछ नहीं बताता। हाँ, यह जरूर होता है कि वह कुछ और दृश्य चित्र मुझे दिखाने लगता है।
</p>
<p>
	फादर कैमिलस और जल्लाद कल्लू मेहतर के बीच का संवाद!
</p>
<p>
	कितना मुश्किल था कल्लू का प्रश्न,
</p>
<p>
	"फादर, आपको लगता है कि साहब कतल किये हन?"
</p>
<p>
	फादर कैमिलस चुप्पी साधे हुए हैं। काश, उनका मन भी कल्लू की तरह निर्मल और पारदर्शी होता! कल्लू स्वामिभक्त है। उसके अन्दर शंका है पर कल सुबह चार बजे एलन को वह
	फाँसी पर चढ़ायेगा। जिस सरकार का नमक पिछली दो पीढ़ियों से उसका परिवार खा रहा है उसके हुक्म का उल्लंघन वह सोच भी नहीं सकता। आँखें मूँदे फादर देखते हैं - पीछे
	बँधे हुए दोनों हाथों और आँखों पर काली पट्टी बाँधे फाँसी के तख्ते पर एलन खड़ा है, उसके गले में फंदा डालते हुए कल्लू एक बार ठिठकता है पर रस्सी खींचते समय
	उसके हाथ फिर से जल्लाद बन जाते हैं - सधे हुए और तटस्थ। खटाक् की आवाज होती है और एलन के पैरों के नीचे का पटरा हट जाता है। उसका शरीर हवा में झूलने लगता है।
</p>
<p>
	कैसे सिर्फ एक मुलाकात से कल्लू के मन में यह शंका उत्पन्न हो गयी? फादर कैमिलस ने तो तीन लम्बी दोपहरियाँ एलन की कोठरी में उससे संवाद करते गुजारी हैं, फिर
	क्यों नहीं उनका मन स्वीकार कर पाता कि एलन पूरी तरह निर्दोष है या वे भी मानते हैं कि एक बेगुनाह आदमी फाँसी पर चढ़ाया जा रहा है। पर ऐसा कैसे हो सकता है कि एक
	निर्दोष अँग्रेज को अँग्रेज जज द्वारा मृत्युदण्ड दे दिया जाए - वह भी तब जब हुकूमत भी अँग्रेजों की हो! फादर कैमिलस गहरे ऊहापोह में हैं।
</p>
<p>
	यहाँ तक कि जब नैनी पुल पर इक्के से गुजरते हुए वे अपनी डायरी में अंकित एलन द्वारा कल्लू को दिया पता लिखा पृष्ठ चिंदियाँ-चिंदियाँ कर नीचे बह रही बेगवान यमुना
	की धारा में डालते चले जाते हैं तब भी यह द्वन्द उनके मन-मस्तिष्क पर छाया हुआ है। वे क्यों नहीं एलन को निर्दोष मान पाते या क्या वे सचमुच उसे हत्यारा मानते
	हैं?
</p>
<p>
	मैं भूत से सिर्फ इतना जानने की कोशिश करता हूँ कि आखिर किसका पता था जिसे चिंदियाँ-चिंदियाँ उड़ा कर फादर कैमिलस आश्वस्त होना चाहते थे कि उसका पता दुनिया में
	किसी को न लगे। मैं यह भी जानना चाहता हूँ कि कौन है वह जिस तक मरने के पहले एलन यह सन्देश भेजना चाहता था - नो रिग्रेट्स माय लव, मरते हुए भी जिसे आश्वस्त करना
	चाहता था एलन कि कोई अफसोस नहीं है मेरे प्राण ।
</p>
<p>
	पर भूत ने कितनी आसानी से मेरी जिज्ञासा को खारिज कर दिया, "मुझे पता नहीं।"
</p>
<p>
	इसी तरह का उत्तर उसने दूसरे दृश्य चित्र के बाद भी दिया।
</p>
<p>
	राजपुर से सात लोगों का एक काफिला टट्टुओं पर चला आ रहा है। पतली पगडंडी, दाहिनी तरफ ऊँची-ऊँची पहाड़ियाँ और बायें वेगवान पहाड़ी नदी की सर्पीली धारा। तीन आगे और
	तीन पीछे चल रहे सवारों के बीच चल रहा है एलन! पीठ पर एक फौजी पिट्ठू है जिसमें उसके जरूरी रोजमर्रा के सामानों के साथ कुछ अँग्रेजी में लिखे खत हैं। सौभाग्य से
	कोतवाल की नजर सराय में उसके कमरे की तलाशी लेते समय उन पर नहीं पड़ी थी। सरसरी तौर पर पिट्ठू को उलट-पुलट कर देखने के बाद उसने एलन को चलते समय इसे अपनी पीठ पर
	लादने की इजाजत दे दी थी। इस समय एलन के दिमाग में जो अन्धड़ चल रहा है, मुख्यतः इसी पिट्ठू को लेकर है।
</p>
<p>
	थोड़ी दूर आगे चलकर जहाँ बायीं ओर की ढलान इस लायक हुई कि वहाँ से सावधानी से उतरते हुए नदी तक पहुँचा जा सके एलन ने शौच की इच्छा जाहिर की। आगे-पीछे चलने वाले
	सवार भी थक चुके थे और उन्हें भी थोड़े आराम की जरूरत महसूस होने लगी थी। कोतवाल ने दोनों गोरे सवारों से विचार-विमर्श किया और फिर उसके इशारे पर सभी अपने-अपने
	खच्चरों से उतर गये।
</p>
<p>
	खच्चरों की रस्सी थामे सारे सवार सावधानी से नदी की तलहटी में उतरने लगे। कोतवाल ने कभी आँखों तो कभी हाथों के इशारे से अपने साथी पुलिस कर्मियों को इस तरह से
	फैला दिया कि वे एलन के दायें-बायें लगभग पचास गज का घेरा बनाकर ऐसे स्थानों पर जम गये कि अगर एलन भागने की सोचता भी तो उनकी गिरफ्त से भागना संभव न होता। सामने
	इतनी तेज धारा से पहाड़ी नदी बह रही थी कि नदी में कूदने की बात सिर्फ आत्महत्या का इरादा रखने वाला ही सोच सकता था।
</p>
<p>
	एलन के बायें हाथ की कलाई को बायें पैर के टखने से एक रस्सी से मजबूती से बाँधा गया था। रस्सी सिर्फ इतनी ढीली थी कि एलन बस किसी तरह चल सकता था। वह न तो भागने
	का इरादा होने पर तेज भाग सकता और न ही नदी में तैरने की सोच सकता था।
</p>
<p>
	दाहिने हाथ से टट्टू की रस्सी पकड़े और बायाँ हाथ बायें पैर से सटाये धीरे-धीरे लगभग घिसटता हुआ एलन नदी के नजदीक पहुँचा, उसने अपने खच्चर के मुँह पर प्यार से
	दो-तीन थपकी दी और फिर उसकी रास छोड़ दी। खच्चर मुँह ऊपर उठाकर हिनहिनाया, थोड़ी देर खड़ा रहा और फिर नदी किनारे उगी घास चरने लगा।
</p>
<p>
	एलन नदी के किनारे एक चट्टान के पीछे बैठ गया और बमुश्किल बायें हाथ को खींचकर ऐसी स्थिति तक ले गया जहाँ से दाहिने हाथ को मदद मिल सकती थी। फिर दोनों हाथों की
	मदद से उसने पीठ पर बँधे पिट्ठू को खोला और उसे घसीट कर सामने रख लिया।
</p>
<p>
	सूरज अभी चढ़ा नहीं था। उन्हें दो घंटे से अधिक समय खच्चरों की पीठ पर बैठे हो गया था। सामने कल-कल करती पहाड़ी नदी का बर्फीला जल था, जो बीच में तेज प्रवाह के
	बावजूद, किनारों पर चट्टानों से टकराकर मन्द धाराओं में टूटकर बह रहा था, पूरे शरीर में सुख की झुरझुरी फैलाने वाली शीतल बयार थी, सब कुछ अलसाने वाला था। एलन से
	कुछ दूरी पर लगभग अर्द्ध चन्द्राकार वृत्त में सारे सवार नदी के किनारे बैठ गये। उनके खच्चर नदी के किनारे उगी घास चरने में मशगूल हो गये।
</p>
<p>
	पुलिस वालों में सिर्फ कोतवाल था जो चैतन्य था। वह जब चुल्लू में भरकर अपने मुँह पर पानी के छींटे मार रहा था तब भी इस कोण से घुटनों पर बैठा था कि बौछार पड़ने
	से बन्द आँखें जब खुलें तब नजरें एलन पर पड़ें। बाकी सवारों ने अपने-अपने जूतों के तस्मे खोल दिये थे, पेटियाँ ढीली कर दीं थीं और पगड़ियाँ भीगने से बचाते हुए
	किसी न किसी चट्टान पर रख दी थीं। वे सभी बीच-बीच में एलन को देख लेते थे।
</p>
<p>
	उन्होंने एलन को एक बड़ी चट्टान के पीछे जाते देखा। वह एक हाथ से पिट्ठू घसीट कर ले जा रहा था। उन्होंने उसे एक बड़ी चट्टान के पीछे उकड़ूँ बैठते देखा। उसका
	सिर्फ सर दिख रहा था। सभी मुँह अँधेरे उठकर चलने, कई घंटे खच्चर की पीठ पर बैठने से उत्पन्न थकान और नवजात सूरज की हल्की तपिश की ऊष्मा से अलसाये-से अलग-अलग
	बैठे अलग-अलग क्रियाएँ सम्पादित करते रहे। अचानक कोतवाल ने हवा में कुछ सूँघा। जिस तरह एलन अस्वाभाविक तेजी से नदी की तरफ बढ़ रहा था उसे कुछ खतरा-सा लगा। एलन
	के दाहिने हाथ में कुछ था, दूर से सिर्फ सफेद-सफेद-सा कागज के टुकड़ों जैसा जिसे कोतवाल समझ नहीं सका पर इतना उसकी समझ में आ गया कि कहीं कुछ होने वाला है जिसे
	नहीं होना चाहिए। जूते वापस पहनने का समय नहीं था। वह नंगे पैर अपने साथियों को ललकारता हुआ दौड़ा पर ब्रीचेज में कसा उसका भारी शरीर जब तक एलन तक पहुँचा वह
	अपना काम कर चुका था।
</p>
<p>
	कोतवाल रोक तो नहीं पाया पर उसकी समझ में तो आ ही गया कि एलन ने कागज की जिन चिन्दियों को नदी की तेज धार में बहा दिया है वे जरूर कुछ ऐसे महत्वपूर्ण दस्तावेज
	थे जिनका इस हत्या के मामले से गहरा सम्बन्ध हो सकता था।
</p>
<p>
	कोतवाल ने नदी की तेज धार को असहाय दृष्टि से देखा। चिन्दियाँ तेज धार में छोटी-छोटी डोंगियों-सी बही जा रहीं थीं।
</p>
<p>
	इसके बाद एलन की लात-घूँसों से पिटाई, उसकी मुश्कें बाँधे जाने और लगभग उछाल कर अपने टट्टू पर बिठलाकर मसूरी की यात्रा शुरू करने वाले काफिले के दृश्यचित्रों
	में मेरी कोई दिलचस्पी नहीं थी। मैं तो सिर्फ यह जानना चाहता था कि वे कौन-से कागजात थे जिन्हें एलन ने चट्टान के पीछे उकड़ूँ बैठकर पिट्ठू में से निकाला था और
	स्वतंत्र दाहिने हाथ से मसल कर उनकी चिन्दियाँ बनायी थीं और लगभग घिसटते हुए नदी के तट तक ले गया था। इन कागजों में क्या दर्ज था ?
</p>
<p>
	भूत के पास सिर्फ एक जवाब था। उसे नहीं पता कि उन कागजों में क्या लिखा था।
</p>
<p>
	मैंने भी जिद पकड़ ली। भूत को क्या नहीं पता या भूत अगर जानना चाहे तो उसके लिए क्या मुश्किल है? काल और समय को व्यतिक्रमित करता हुआ भूत कहीं भी पहुँच सकता है,
	कुछ भी देख सकता है, क्या कुछ नहीं जान सकता?
</p>
<p>
	कई बार भूत की आवाज कमजोर पड़ी, मुझे लगा कि वह अब टूटा, तब टूटा, पर हर बार उसकी काँपती आवाज स्थिर हो जाती। वह नकार में सिर हिलाने लगता।
</p>
<p>
	मुझे रिप्ले बीन के भूत पर बेहद गुस्सा आ रहा था। बार-बार मन करता कि सामने राकिंग चेयर पर बैठी, कई बार मजे में और कई बार घबराहट में झूलती रिप्ले बीन नामक इस
	बुढ़िया को नोच-चोथ लूँ।
</p>
<p>
	मसूरी में आने के दूसरे ही दिन शाम को माल पर मैं मटरगश्ती कर रहा था और थक जाने पर सड़क के किनारे लगी रेलिंग से सटकर खड़ा हो गया था। नीचे वादी में सफेद रूई
	के फाहों जैसे बादल टहल रहे थे, सूरज डूबने को था तथा सड़क पर चहल-पहल कम थी। थोड़ी दूर पर उकड़ूँ बैठे और अपने सामने रखी अँगीठी पर ठिठुरते हुए भुट्टा भूनते
	लड़के से मैंने एक भुट्टा भूनने के लिए कहा और उसी के बगल में फुटपाथ पर लगी एक तिब्बती की दुकान पर सजे सामान देखने लगा। विचित्रता और विविधता से भरी दुकान थी।
	ऊनी कपड़े, स्वेटर, रंग-बिरंगे पत्थर, मालाएँ और अलग-अलग चित्रों वाले पोस्टर। आज रिप्ले बीन को सामने राकिंग चेयर पर झूलते देखकर उनमें से एक पोस्टर याद आया।
</p>
<p>
	सूरज की किरणों और उम्र के अनगिनत सालों के थपेड़ों से झुलसी पहाड़ी ताँबई त्वचा, साफ-साफ पढ़ी जा सकने वाली एक-एक झुर्री और इन सबसे अलग समुद्र की गहराइयाँ
	नापती करुणा से लबालब आँखें, जो कई बार भ्रम पैदा कर रहीं थीं कि उनके एक कोर से एक बूँद अटकी हुई है और जिसे देखकर भ्रम होता था कि वह अब टपकी कि अब टपकी - उस
	पहाड़ी बुढ़िया का पोस्टर मुझे याद आया। ऐसा लगा कि बूढ़ी रिप्ले बीन को सामने बैठाकर चित्रकार ने वह पोस्टर तैयार किया है।
</p>
<p>
	बुढ़िया रिप्ले बीन के राकिंग चेयर पर आगे-पीछे झूलते भूत को देखकर मुझे ऐसा क्यों लगा कि उसकी एक आँख की कोर पर एक आँसू अटका हुआ है!
</p>
<p>
	मैंने अपना सिर झटका और अपनी समझ को लानत भेजी। भूत कभी नहीं रोते। वे मनुष्य से इसी अर्थ में भिन्न हैं कि वे चाहें भी तो नहीं रो सकते। शायद रोना ही मनुष्य को
	मनुष्य बनाता है।
</p>
<p>
	वातावरण बहुत बोझिल हो गया था। मुझे पता था कि बिना इसे हल्का किये भूत से कुछ नहीं कहलवाया जा सकता। मैंने माहौल बनाने के लिए पुराना नुस्खा अपनाया। रिप्ले बीन
	से उसके पिता की बातें शुरू कीं।
</p>
<p>
	"मैडम, कल डैडी आये थे?"
</p>
<p>
	"नहीं। कल नहीं आये थे।" रिप्ले बीन की आवाज अभी भी भारी थी।
</p>
<p>
	मैंने उसे सहज बनाने के लिए चिढ़ाया -
</p>
<p>
	"आपने तो बताया था कि कल फिर डाँट रहे थे।"
</p>
<p>
	"कल नहीं, परसों," पिता की चर्चा से वह खुलने लगती है, "बूढ़ा सठिया गया है।"
</p>
<p>
	सौ साल का भूत अपने से पचीस साल बड़े भूत को सठिया गया बता रहा है और अभी भी उसकी डाँट से डरता है। मुझे हर बार की तरह इस बार भी सुनकर मजा आया। पिछले कुछ दिनों
	में ही हुई मुलाकातों की तरह आज भी उसने पिता के तमाम किस्से सुनाये।
</p>
<p>
	पहली बार मुझे एक भुलक्कड़ भूत मिला था जो उन प्रसंगों को दुहराता रहा जिन्हें पिछले दिनों वह सुना चुका था। यह उसकी अद्भुत किस्सागोई थी या उन प्रसंगों से
	जुड़े मनोरंजक विवरण, मैंने उसे एक बार भी नहीं टोका कि मैं इसे सुन चुका हूँ। बल्कि कई बार तो किसी प्रसंग के सूत्र टूट जाने पर मैं उसे याद दिला देता और वह
	वहीं से शुरू हो जाता।
</p>
<p>
	पिछले कई बार की तरह इस बार भी मिलने पर पिता ने रिप्ले बीन को इस बात पर डाँट पिलायी थी कि क्यों उसने अपने जीवन के अंतिम वर्ष मसूरी के बाहरी इलाके में इस सौ
	साल पुराने खण्डहर हो चुके घर में बिताये थे।
</p>
<p>
	इस पर आश्चर्य तो मुझे भी था। जिस घर में पिता के साथ रिप्ले बीन के जीवन के अधिकांश वर्ष बीते थे, उसके बारे में माल रोड वाले किताबों के दुकानदार ने सम्मान और
	आतंक के मिले-जुले भावों से मुझे जो कुछ बताया था उससे एक ऐसे भव्य पहाड़ी विला की तस्वीर मन में उभरती थी जिसके स्थापत्य, इर्द-गिर्द सलीके से उगायी गयी
	वनस्पतियों और अन्दर इस्तेमाल की गयी महागनी या बर्मा टीक के फर्नीचर - सबसे एक खास तरह की सुरुचि टपकती थी।
</p>
<p>
	ऐसे मकान को बेचकर रिप्ले बीन क्यों किराये के मकानों में भटकती रही और अंतिम दिनों में लगभग खण्डहर जैसे इस मकान में रही थी जिसमें सिर्फ दो कमरे थे। एक बड़ा
	कमरा जहाँ बैठकर वह मुझे कारपोरल एलन की दुखांत प्रेमकथा सुना रही थी और दूसरा एक छोटा-सा कमरा जो हमेशा बन्द रहता था और जिसमें रिप्ले बीन ने हमेशा मुझे यह
	कहकर जाने से रोका था कि उसमें सिर्फ कबाड़ भरा हुआ है।
</p>
<p>
	पिता की इस बार की डाँट पर भी रिप्ले बीन बस मिमियाकर यह कह पायी कि उसने उस आलीशान मकान को सिर्फ इसलिए बेचा ताकि वे अपनी कुबड़ी बहन और अर्द्धविकसित भाई की
	देखभाल कर सकें।
</p>
<p>
	हर बार की तरह पिता इस बार भी उनके जवाब से संतुष्ट नहीं हुए और हर बार की तरह इस बार भी पैर पटकते हुए चले गये। पिता की स्मृति ने शायद रिप्ले बीन को कुछ सहज
	किया। भूत की आँखों में फिर वही दोस्ताना शरारत दिखाई दी जिसका मैं आदी था। मैंने मौके का फायदा उठाया।
</p>
<p>
	"मैडम रिप्ले बीन, क्या आपको यकीन है कि मि. जेम्स की हत्या कारपोरल एलन ने ही की थी?"
</p>
<p>
	मेरे अन्दर का पेशेवर पत्रकार जग गया था और मुझे लग रहा था कि अब दोस्ती-वोस्ती का चक्कर छोड़कर मुझे सीधे मतलब की बात पर आ जाना चाहिए। शायद मुझसे गलती हो गयी
	थी। भूत मुझसे इस तरह के सवाल की उम्मीद नहीं कर रहा था। उसका चेहरा भिंच गया और किसी तुनकमिजाज बुढ़िया की तरह उसने खामोशी अख्तियार कर ली।
</p>
<p>
	"मैडम रिप्ले बीन, आप बतातीं क्यों नहीं कि मि. जेम्स की हत्या किसने की थी?"
</p>
<p>
	"मैडम रिप्ले बीन, आप जानतीं हैं...।"
</p>
<p>
	"मैडम रिप्ले बीन -----"
</p>
<p>
	"मैडम रिप्ले बीन, हत्यारा कौन था?"
</p>
<p>
	मेरी रणनीति काम कर गयी। मजबूती से दाँतों को भींचे और चेहरे की झुर्रियों पर आते उतार-चढ़ाव को रोकने का प्रयास करते हुए रिप्ले बीन यकायक फट पड़ी।
</p>
<p>
	"मुझे क्या पता? मैं थी क्या वहाँ पर ? मुझे नहीं पता हत्यारा कौन है।"
</p>
<p>
	"तुम्हें सब पता है। तुम हर जगह हो सकती हो।"
</p>
<p>
	"मुझे कुछ नहीं पता।"
</p>
<p>
	मैंने चौंक कर देखा। भूत के भिंचे चेहरे की बायीं आँख से एक बूँद टपकी। हो सकता है मुझे फिर भ्रम हुआ हो। पर एक बात तो साफ थी कि निशाना सही लगा था, थोड़ा दबाव
	डालने पर वह टूट सकती थी।
</p>
<p>
	"कारपोरेल एलन ने देहरादून से आते समय पुलिस वालों को धोखा देकर जो कागजात नदी में बहाये थे उनमें क्या लिखा था?"
</p>
<p>
	"मुझे नहीं पता।"
</p>
<p>
	"तुम्हें सब पता है। तुम भूत हो और भूत क्या नहीं जानते?"
</p>
<p>
	इस बार मैं चीखा। मैंने वकील और पत्रकार दोनों की भूमिकाएँ ओढ़ ली थी। मुझे लगा कि जरा-से दबाव में सामने का गवाह टूट सकता था।
</p>
<p>
	"क्या बहाये गये कागज लड़की के खत थे जो उसने एलन को लिखे थे?"
</p>
<p>
	"मुझे नहीं पता।" भूत ने घुटी-घुटी आवाज में कहा।
</p>
<p>
	"सिर्फ हाँ या ना में जवाब दो।"
</p>
<p>
	किसी घाघ वकील की कुटिल मुस्कान मेरे चेहरे पर चिपकी हुई थी। कुछ कुछ फिल्मी कोर्ट रूम वाला दृश्य था।
</p>
<p>
	"मैं नहीं जानती।"
</p>
<p>
	"कत्ल की रात एलन ने थोड़ा वक्त एक लड़की के साथ बिताया था, कौन थी वह लड़की?"
</p>
<p>
	मैंने फिर से एक शातिर वकील की तरह उसकी आँखों में आँखें डालकर पूछा।
</p>
<p>
	उसने अपनी आँखें नीची कर लीं। एक कमजोर-सा उत्तर मिला -
</p>
<p>
	"मैं कुछ नहीं जानती।"
</p>
<p>
	"मुझे सिर्फ हाँ या न में जवाब दो।"
</p>
<p>
	मैंने लगभग चीखते हुए पूछा -
</p>
<p>
	"वही लड़की थी न जिसके खत उसने नदी में बहाये थे?"
</p>
<p>
	"मुझे नहीं पता।"
</p>
<p>
	"हाँ या न?"
</p>
<p>
	इसके बाद जो घटा वह पूरी तरह अनपेक्षित था। मैं पहली बार ऐसे भूत के सामने बैठा था जो धीरे-धीरे सुबक रहा था। हालाँकि आँखें अब भी उसकी सूखीं थीं। मैं जानता था
	कि आँसू मनुष्यों को मिली सौगात है। बदकिस्मत भूतों के ऐसे नसीब कहाँ कि उनकी आँखों से आँसू टपकें। पर इस तरह रोना तो अन्दर तक छील देता है। मैंने अपनी सूखी
	खाँसी की कल्पना की। दमे का मरीज होने के कारण अक्सर मुझे इस सूखी खाँसी का दौरा पड़ता था जिसमें अन्दर का बलगम सूख जाता है और मैं खाँसते-खाँसते बेदम हो जाता
	हूँ। आराम तभी मिलता है जब थोड़ा- बहुत बलगम बाहर निकल जाता था। उसकी सुबकियाँ भी ऐसी ही लग रही थीं। हौले-हौले काँपता शरीर बेचैनी और तड़प से भरा हुआ था। जब तक
	आँसू नहीं छलकेंगे उसे चैन नहीं मिलेगा और आँसू उसकी किस्मत में कहाँ थे?
</p>
<p>
	पर भूत रोया। यह भी मेरे जीवन का विलक्षण अनुभव था। आँसुओं से तर झुर्रीदार चेहरा। आँसुओं से भीगते ही चेहरे का खुरदुरापन न जाने कहाँ गायब हो गया। एक स्निग्ध,
	कोमल, कातर चेहरा कुछ कहने के लिए व्याकुल था।
</p>
<p>
	रोने का यह क्षण अचानक अनायास आया। मेरे अन्दर का वकील पूछ बैठा - "आखिर उस लड़की ने अदालत में आकर बताया क्यों नहीं कि हत्या के वक्त एलन उसके पास था - उसके
	अपने पास - उसके बिस्तर में।"
</p>
<p>
	यही वह सवाल था जिसे सुनते ही भूत के ओठ फड़फड़ाये, झुर्रियाँ कुछ और लटक गयीं और राकिंग चेयर पर टिकी उँगलियाँ कुछ अजीब-सी हरकतें करने लगीं। पता नहीं यह
	घबराहट थी या अपनी रुलाई रोकने का प्रयास था जिसके चलते उसका पूरा शरीर काँपता-सा लगा।
</p>
<p>
	जो कुछ भी था - था बहुत अस्वाभाविक । ऐसा लगा कि मेरी घूरती आँखों का ताब सह नहीं सका भूत और वह फट पड़ा -
</p>
<p>
	"लड़की कायर थी। कितना चाहती थी कि चीख-चीख कर दुनिया को बता दे कि एलन हत्यारा नहीं है पर डरती थी... ।"
</p>
<p>
	मैं उसे एक मिनट भी सोचने का मौका नहीं देना चाहता था -
</p>
<p>
	"किससे डरती थी लड़की?"
</p>
<p>
	"अपने पिता से डरती थी। तुम नहीं जानते कि कैसा वक्त था?"
</p>
<p>
	इतना कहते-कहते वह रोने लगा पर मुझे अपने सवाल का जवाब मिल गया।
</p>
<p>
	जब से इस कहानी का श्रोता मैं बना था मुझसे यही गुत्थी नहीं सुलझ रही थी। आज का वक्त होता तो हिंदी सिनेमा के किसी क्लाइमेक्स की तरह अदालत में जज के फैसला
	सुनाने के ठीक पहले एक सुन्दर और बदहवास स्त्री भागती हुई आती और बड़े नाटकीय अन्दाज में हवा में हाथ लहराती हुई चीखती, "रुक जाइए, जज साहब। जिसे आप फाँसी की
	सजा सुनाने जा रहे हैं वह तो पूरी तरह से बेकसूर है।"
</p>
<p>
	फिर वह थोड़ी देर तक अदालत में मौजूद वकीलों और मुवक्किलों की उत्सुक फुसफुसाहट का आनन्द लेती, जज के आर्डर-आर्डर कहकर मेज पर हथौड़ा पटकने से उत्पन्न खामोशी को
	चीरते हुए हवा में नाटकीय अन्दाज से हाथ लहराते हुए घोषित करती -
</p>
<p>
	"हुजूर, जिस समय जेम्स का कत्ल हुआ था उस समय तो एलन मेरे पास था... मेरे अपने शयन कक्ष में...।" और फिर अपनी निगाहें झुका लेती।
</p>
<p>
	लेकिन ऐसा नहीं हुआ।
</p>
<p>
	एलन अदालत में खड़ा होकर सिर्फ अपने निर्दोष होने की दुहाई देता रहा। उसने एक बार भी इतने महत्वपूर्ण साक्ष्य की तरफ अदालत का ध्यान आकर्षित नहीं किया और खामोशी
	से फाँसी के फन्दे पर चढ़ गया।
</p>
<p>
	एलन का आचरण तो मैं समझ सका पर लड़की को क्या हो गया था? एलन उसे जिस बदनामी से बचाना चाहता था उसे क्या वह स्वयं नहीं ओढ़ सकती थी? जिसका प्यार पिछले कई महीनों
	से झंझावात की तरह उसके तन-मन को झिंझोड़ रहा था उसको चुपचाप फाँसी चढ़ते कैसे देख पायी होगी वह? क्या देहरादून की सेशन अदालत में चल रहे मुकदमे की जानकारी उस
तक नहीं पहुँच पायी होगी? ऐसा हो ही नहीं सकता। जेम्स की हत्या मसूरी की पहली हत्या थी और इस घटना से पूरा योरोपीय समुदाय इतना आन्दोलित था कि उन दिनों	<strong>मसूरी टाइम्स</strong> और <strong>स्टेट्समैन</strong> सिर्फ इसी हत्या की खबरों से भरे रहते थे। अखबारों में वर्षों पाठकों के पत्र छपते रहे। लोगों के
	हत्या के कारणों और हत्यारे को मिलने वाले दण्डों को लेकर उत्तेजित पत्रों से अखबारों के पन्ने रँगे रहते थे। मुखपृष्ठों पर कचहरी में चलने वाली कार्यवाही के
	विवरण छप रहे थे, चर्च और ड्राइंगरूमों में सिर्फ इसी हत्या की चर्चा हो रही थी - ऐसा बिल्कुल संभव नहीं था कि लड़की को अदालत के कटघरे में खड़े एलन की
	दुखांतिका के बारे में पता न चला हो। फिर कैसे वह चुपचाप सब कुछ झेलती रही?
</p>
<p>
	इस सवाल का जवाब सिर्फ भूत दे सकता था।
</p>
<p>
	मैंने उसे चैन से रोने भी नहीं दिया।
</p>
<p>
	"अब पिता से ऐसा भी क्या डर?" मैंने इस प्रश्न को तीसरी बार दुहराया।
</p>
<p>
	रोते हुए भूत की आवाज सिर्फ आँसुओं से नहीं रुँधी। शायद यह झुँझलाहट और खीज थी जिससे उसकी भर्रायी हुई आवाज टूट कर मुझ तक पहुँची, "वह अलग वक्त था। मल्लिका
	विक्टोरिया का वक्त। खास तरह की नैतिकता का वक्त। किसी लड़की के लिए यह कबूल करना कि वह विवाह के पहले किसी मर्द के साथ सोयी थी, बहुत मुश्किल था। तुम आज उस समय
	की कल्पना नहीं कर सकते।"
</p>
<p>
	भूत ने थोड़ा दम लेने की कोशिश की।
</p>
<p>
	आँसुओं और हिचकियों का वेग कुछ थमा। मुझे लगा कि थोड़ी देर में वह कुछ स्थिर होगा तो मैं आगे बात करूँगा, लेकिन अचानक जैसे कोई बादल फट पड़ा हो इस तरह उसने
	भिंची आवाज में फिर रोना शुरू कर दिया।
</p>
<p>
	"और वह कायर भी तो थी।" इतना ही कह पाया भूत। इसके बाद वह सिर्फ रोता रहा।
</p>
<p>
	मैंने चौंक कर उसे देखा। कहीं यह कन्फेशन तो नहीं था?
</p>
<p>
	मैं कब तक बैठता? भूत का रुदन किसी स्त्री के एकांत विलाप की तरह था। निःशब्द लेकिन अन्दर तक मथ देने वाला। वह मेरे अस्तित्व से बेखबर सिर्फ रोता रहा - रोता
	रहा।
</p>
<p>
	मैं समझ गया था कि अब हमारी दोस्ती के खत्म होने का मुकाम आ गया है। रुदन की स्वर लहरियों को धीरे-धीरे पीछे छोड़ता हुआ मैं सिर झुकाये चुपचाप वहाँ से निकल गया।
</p>
</div></body></html>