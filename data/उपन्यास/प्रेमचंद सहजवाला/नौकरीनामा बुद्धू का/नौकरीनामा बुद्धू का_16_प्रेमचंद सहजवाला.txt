
16 . 
बुद्धू को पूना स्टेशन उतरते ही ख्याल आया कि अब की बार तो वह ट्रेनिंग पर ही नहीं आया, सो मकान भला वह कहाँ लेगा? चन्ना सिंह बोल ही रहा था - 'वहाँ कई लॉज हैं, एक राज लॉज भी है। मजे से सामान वहाँ जा के रखियो। सिर्फ बारह रुपये प्रतिदिन वाला लॉज है, पर रहियो जरा सँभाल के।' 
कक्कड़ बोल पड़ा था - 'किस्मत लॉज भी है एक। कोई गणेश बाप्पा चलाता है। उससे ज्यादा बहस मत करियो। जरा बोलेगा तो सामान उठा के बाहर कर देगा लॉज के।' 
टहल्यानी भी आ गया था शुभकामनाएँ देने। बोला - 'बुधवार पेठ मत जाइयो। वहाँ ये होती हैं!' कहकर टहल्यानी ने नाक की नोंक को दो-चार बार तर्जनी से बजा दिया। बुद्धू समझ गया। उसे ट्रेनिंग के दौरान औगड़े और लॉज के मालिक के बीच हुई तनातनी भी याद आ गई जब उसकी चोरी हुई थी। टहल्यानी से वह बोला - 'मैं तो वहाँ ट्रेनिंग में ऐसे चक्करों में कभी पड़ा नहीं, पर तू जब गया था तो हो के आया था क्या?' सब हँस पड़े कि बुद्धू तो नहले पर दहला भी दे मारने वाला आदमी हो गया है अब। टहल्यानी बोला - 'कोशिश की थी पर तब वो बहुत महंगा हो गया था! एक-एक लड़की बीस-तीस से कम बात नहीं करती थी। वैसे थी सब की सब सेक्सी साली... तुझ पर तो फिदा हो जाएँगी...' अब के बुद्धू निरुत्तर था! 'हा हा हा हा...' 
बुद्धू सोच रहा था पहले ट्रेनिंग लॉज में जा कर देखूँ तो, दो-चार कॉट्स फालतू भी होती हैं। ट्रेनियों की तुलना में ज्यादा किराया ले लेंगे और क्या? पर बुद्धू का ऑटो ज्यों ही लॉज के गेट पर रुका तो उसे देख लॉज का नया वार्डन कुलकर्णी तेजी-तेजी से उसी की तरफ बढ़ता आ रहा है, जैसे बुद्धू के रूप में वहाँ कोई खतरा आ गया हो। 
कुलकर्णी पास आ कर बिना किसी भूमिका के ही बोला - 'इस लॉज में कोई कमरा नहीं मिल सकता समर्थ, सॉरी!' फिर उस ने बाकायदा अपना परिचय दिया कि वह कुलकर्णी है, डेटा सेंटर में तैनात है। पर अब उसे वार्डेन का काम भी दे दिया गया है और इसीलिए उसे यहाँ एक कमरा भी मिल गया है। फिर कुलकर्णी बोला - 'यहाँ कमरा देना मुश्किल है समर्थ बाबू। ट्रेनिंग के जो अब इंचार्ज ऑफिसर हैं, बड़े सख्त हैं। लॉज में एक घंटा भी कोई उन की मर्जी के खिलाफ रहे तो ऐसी हालत कर देते हैं कि बस, मैं क्या बताऊँ...' बुद्धू ने ज्यों ही यह बात सुनी, उसे दिल्ली का पटवर्धन याद आया जिस से ज्यादा खतरनाक उसने दस साल की नौकरी में कभी कोई देखा ही नहीं था। उसे अनायास हँसी आ गई। पर उसे अपने ऑटो को यू टर्न करा कर कहीं और चल देने के अलावा कोई विकल्प नहीं सूझा। वह न चाह कर भी चला गया अपनी उस कजिन लता के घर, जो चोरी होने पर उसके लिए सेक्शन में दस का एक नोट छोड़ गई थी और पूरा सेक्शन हँस पड़ा था। 
आज छुट्टी का दिन था और अचानक बेल बजी तो लता उस समय खुद अपने जितने ही ठिगने से पति हीरू द हीरो के साथ बेडरूम में अभी-अभी मैक्सी उतार बिकिनी में खड़ी बार-बार उसे चूमती चाटती जा रही थी। बेल बजते ही उसने उत्तेजना में मैक्सी तीव्र गति से फिर पहन ली और लपक कर दरवाजे पर आ कर बड़ी खीझ से की होल से देखने लगी कि कौन है, अरे! सारा लुत्फ चला गया! लता ने तो किसी जमाने सारी दुनिया से झगड़ा मोल लेकर हीरू द हीरो से शादी की थी। घर वाले खिलाफ थे और बाकी रिश्तेदारों को भी लता का यह हीरो खास पसंद नहीं आया था। पर लता के उससे विवाह करने की कूटनीति यह कि उसे तो बहुत आज्ञाकारी सा पति चाहिए था। यह व्यक्ति जल्द ही उसकी गिरफ्त में आ जाएगा, यह उसने आकलन कर लिया था, सो सबसे झगड़ा मोल लेकर भी उससे शादी करके थोड़े ही दिन में उसे अच्छा खासा पालतू पति बना दिया था। अब उनकी एक बेटी भी है जो शादी के बाद मथुरा में कहीं रहती है। आज भी हीरू द हीरो कुछ ही देर पहले बाजार से ढेर सारी चीजों का बोझ उठवा कर पसीने-पसीने घर लौटा था और लता उसे बतौर इनाम मानो उसका हिस्सा दे रही थी। पर ऐसे समय वह खुद भी खासी सेक्सी सी हो जाती है। और अब की होल से देखो तो समर्थ खड़ा है, जैसे मुसीबत आ गई हो। जब प्रोमोशन लिस्ट आई थी और उसने भी अपने सेक्शन में पढ़ी थी तो उसे पता लग गया था कि समर्थ का भी प्रोमोशन हुआ है। पर उसे लगा था कि समर्थ तो पिछली बार भी चोरी जैसी मुसीबत में फँस गया था, अब प्रोमोशन पर आ गया तो कोई और ही मुसीबत न उसके लिए खड़ी कर दे। उसे डर भी था कि समर्थ कहीं यहाँ प्रोमोशन ज्वाइन करने आ गया तो उसके एकोमोडेशन की मुसीबत भी न झेलनी पड़ जाए। यह सब सोचते सोचते भी उसके शरीर में सेक्स की लहरें सी दौड़ रही थीं और जाने कैसा महसूस हो रहा था उसे, जैसे खुद को सँभाल पाना मुश्किल हो गया हो। पर उसने क्या किया कि तुरंत दरवाजा न खोला और लपक कर फिर पति के पास गई। पति भी जाने कैसा महसूस कर रहा था ऐसे समय? लता पहले तो छलाँग सी लगाकर फौरन पलंग के किनारे पर लेटे हीरू द हीरो के ऊपर ही लगभग लेट सी गई और ताबड़तोड़ उसके गालों को चूमने लगी। फिर बोली - 'डार्लिंग, दिल्ली से अचानक समर्थ आ गया है। उसका प्रोमोशन हो गया है न, और बाहर खड़ा है। अगर वो रहने की प्रॉब्लम बताए तो तुम बिलकुल न कहना कि थोड़े दिन यहीं रहो, फिर कमरा ढूँढ़ कर देते हैं। समझे डार्लिंग!' और वह सेक्सी-सेक्सी मूड में ही वापस दरवाजे पर आ गई और दरवाजे का हैंडल घुमा कर दरवाजा खोलते ही चिहुँक सी पड़ी - 'अरे समर्थ, बधाई हो तुम्हें। प्रोमोशन हुआ न!' वह ऐसे चिहुँक पड़ी जैसे समर्थ के लिए तो उसकी जान हाजिर है जान! समर्थ अंदर आया और सोफे पर बैठ गया। थोड़ी ही देर की बातचीत के बाद बोला - 'दीदी, यहाँ कोई कमरा दिलवा दो न प्लीज। किराया डेढ़ सौ से ज्यादा नहीं दे सकूँगा।' 
'हा हा।' लता अपने आपको बमुश्किल सँभालती हँस पड़ी, बोली - 'बुद्धू, हमारे यहाँ तो एक कमरा किराए पर लेने के लिए एक लाख की डिपॉजिट चाहिए एक लाख की! किराया छ सौ से कम नहीं!' उस जमाने कुल छ सौ तो बुद्धू की तनख्वाह ही थी। अब बड़ी पोस्ट पर साढ़े सात सौ हो जाएगी और क्या। पर बुद्धू गाड़ी में ही यह सोचकर आया था कि किसी भी हालत में वह लता से यह नहीं कहेगा कि थोड़े दिन उसे घर में रहने दे। न वह रहने को कहेगी, न रहने देगी, सो कहकर अपने को जलील क्यों करवाना। लता बुद्धू को गौर से देखे जा रही थी, जैसे उसे तो समझ ही नहीं आ रहा हो कि अब इतने प्यासे-प्यासे बदन के साथ बुद्धू से बात क्या करे? फिर जैसे उसे कोई सवाल सूझ गया, तो हल्की सी होकर बोली - 'सौरभ की शादी हो गई न? हम लोग आ नहीं सके। और तुम्हारी शादी समर्थ?' 
बुद्धू ने कहा - 'अभी जो आ रहा था तो आखिरी हफ्ते सौरभ की हो गई न।' 
लड़की अच्छी है? सुना आते ही झगड़ पड़ी थी, यहाँ नहीं रहूँगी?' लता की चुस्ती कहीं गई नहीं थी, भीतर उमड़-घुमड़ रहे आक्रमण के बावजूद! बुद्धू को सवाल पर हैरानगी हुई। शादी पर बंबई के भी रिश्तेदार आए थे और एकाध उल्हासनगर के भी, जहाँ बुद्धू का बचपन कटा था। पर अक्सर शादी के तुरंत बाद यह चर्चा शुरू हो जाती है कि बहू कैसी है, और कुछ सच्ची कुछ झूठी फैला कर रिश्तेदार भी चस्का ले लेते हैं, पर शायद नहीं, बुद्धू सोचने लगा कि रिश्तेदारों की अपनी बहुओं से बनती नहीं होगी, इसलिए सोचते होंगे औरों की भी अच्छी न निपटे तो कितना अचछा हो! हा हा... बुद्धू ने अपने इस विश्लेषण पर स्वयं को ही शाबासी दी - 'सो वो जैसा चाहते हैं वैसी ही बातें कर सोच लेते हैं।' पर खैर, बुद्धू ने कहा - 'झगड़ तो नहीं पड़ी थी। अपनी चॉइस बताई थी बस, कि मैं जॉइंट फैमिली में नहीं रहूँगी।' 
फिर बैठे-बैठे बुद्धू ने एक गलती कर दी, बुद्धू तो है ही न। उसने सामने रखे एक टेलीफोन को देखते हुए लता से कहा - 'इस टेलीफोन पर अनामिका दीदी को ट्रंक काल कर दूँ कि मैं पहुँच गया हूँ, फिकिर न करे?' 
लता ऐसी परिस्थितियों के लिए माहिर है। वैसे वह खिलाती-पिलाती खूब है, इतना शायद उसकी दिखावेबाजी के लिए काफी है। पर बाकी बातों में तुरंत जवाब बनाने में उसे देर नहीं लगती, बोली - 'ट्रंक काल भैया कर तो लो पर मेरा यह फोन भी अजीब सा है। ट्रंक काल करने के बाद ही थोड़े दिन खराब सा रहता है! ऊपर से एक ट्रंक काल के पीछे बिल ऐसा बेढंगा सा बनाते हैं कि पता ही नहीं चल पाता, इतना बिल क्यों है?' 
बुद्धू इस औरत से छुटकारा पाने के लिए हाथ-मुँह धोने के बहाने वाश बेसिन की तरफ बढ़ गया और शीशे में यात्रा के कारण अपनी बुद्धू सी हो चुकी सूरत देख हाथ-मुँह धोने लगा। उसे यह भी अहसास हुआ कि अंदर शायद लता का पति हीरू द हीरो बड़े अजीब फूहड़ ढंग से लेटा है क्योंकि शीशे में कहीं दाईं तरफ नजर पड़ते ही उस कमरे का दरवाजा लापरवाही से अधखुला नजर आया उसे। फिर उसके हाथ-मुँह धोते-धोते ही लता भी अंदर लपक गई और पलंग पर से उसी फूहड़ ढंग से लेटे पति को बड़े हिंसात्मक तरीके से खींचकर खुद एक सोफा पर गिर पड़ी और पति को कमर के गिर्द सर्पिणी सी खूँख्वार बाँहों की जकड़ में ले अपने ऊपर गिरा दिया। बुद्धू तेजी से वापस जा कर बैठक में बैठ गया। इधर लता ने पति के होंठों को अपने होंठों से बुरी तरह डसना शुरूकर दिया! बुद्धू कुछ देर जैसे जानबूझ कर हक्का-बक्का सा होकर फिर अचानक उठ खड़ा हुआ और सामान उठाकर दरवाजे तक आ गया। उसने पहले सोचा चिल्लाकर लता को बता दे कि वह जा रहा है। पर उसके होंठ हँस पड़े और फिर आवाज को बना-बनाकर बड़ी तैयारी के बाद उसने धीमे से कहा - 'अच्छा दीदी, कल ऑफिस में मिलना! अब चल पड़ता हूँ।' 
लता डिस्टर्ब हो गई और होंठों को आजाद करके बोली - 'खाना खा के जाओ न भैया मैं आती हूँ!' कहकर वह थोड़ी खफा सी ही सही, पति से मुक्त हो बाहर आ गई। पर तब तक समर्थ तो सामान पूरी तरह बाहर ही रखकर दरवाजा आधा बंद कर चुका था। थोड़े से स्पेस से ही बोला - 'चलता हूँ। तुम बैठो न। कल मिलूँगा ऑफिस में,' और बुद्धू ने दरवाजा पूरी तरह बंद कर दिया और लता प्यासी भी, खीझ खाती भी, टेढ़ी सी एकटक दरवाजे को देखती रही, कहीं... 
बुद्धू राज लॉज में ही ठहरा, यहीं जंगली महाराज रोड पर था। जंगली महाराज मंदिर के एकदम सामने। बारह रुपये किराया! पर वक्त कैसे कटा, यह वर्णन हास्यास्पद!। बुद्धू को पूरी रात पिछली बार हुई छ सौ रुपये की चोरी याद आती रही जिसका बाद में कभी कुछ पता ही न चला कि चोर पकड़ा गया कि नहीं। इसलिए उसकी नजर हर क्षण अपने सूटकेस और एयरबैग पर रहती। बाथरूम जाने से पहले असमंजस में था कि कमरे में सूटकेस और एयरबैग कैसे छोड़ दे? ताला टूटते क्षण-भर की देर नहीं लगेगी और उसका सामान यों, चिड़िया की तरह फुर्रर्र... हो जाएगा। फिर उसने क्या किया कि एयरबैग खिसकाते-खिसकाते पूरा पलंग के नीचे कहीं छुपा दिया, फिर पलंग की चादर ठीक से नीचे लटका दी ताकि एयरबैग नजर बिल्कुल ही न आए। सूटकेस उठाकर वह कमरे के बाहर आ गया और कमरे को ताला लगाकर पहली मंजिल पर बने अपने कमरे के गलियारे में सूटकेस समेत चल पड़ा बाथरूम। साबुन, टूथ-पेस्ट और ब्रश वगैरह उसने पहले ही एक हाथ में थाम लिए थे। कंधे पर तौलिया! बाथरूम के एक कोने में सूटकेस आँखों के सामने रखकर ब्रश और नहाने तक सब कुछ किया और जल्दी-जल्दी रात वाले ही कपड़े पहनकर सूटकेस उठाकर बाहर भी आ गया! पर उसे यह सब बड़ी जहमत सी लगा! उसे यह भी समझ नहीं आया कि उसकी जगह बाकी लोग होते तो ऐसी परिस्थिति में क्या करते? नंदलाल भी उसे आने से पहले मिला था और बोला था कि अगर लॉज-वॉज में ठहरो तो कहीं भी जाने पर सूटकेस काउंटर पर दे जाओ, तब शायद कुछ भी न हो। पर बुद्धू तो दूध का जला था न! 
कमरे में बुद्धू ने सबसे अच्छी शर्ट-पैंट पहन ली जो अब की बार अनामिका ने उसे सिलवा कर दी थी। पहले तो हर बार उसके बाहर जाने से पहले उसकी माँ दो जोड़े सिलवा देती थी, अब की बार यह भूमिका अनामिका ने निभाई। बुद्धू को लगा कि अब अनामिका सब की फुल फ्लेजिड मदर बन गई है... बुद्धू को केवल कुछ क्षण एक खयाल उदास सा कर गया कि क्या यह नहीं हो सकता कि वह ऋजु से पुनर्मिलन कर दे? उससे फिर विवाह कर ले? पर फिर अनामिका का ख्याल आते ही न जाने क्यों, उसकी उदासी बढ़ सी गई और वह चल पड़ा ऑफिस। 
ऑफिस में फर्स्ट फ्लोर पर उसे जिस सेक्शन में ज्वाइन करना था, उसके साथ ही उसका तथा कई और सेक्शनों का प्रशासन सेक्शन भी था। दरअसल उसके सेक्शन और प्रशासन सेक्शन के बीच केवल अलमारियों की एक लंबी दीवार सी थी और अलमारियों के बीच से इधर के लोग उधर वालों को आसानी से देख सकते थे या बात कर सकते थे। 
उसने जाते ही ज्वाइनिंग रिपोर्ट दी और बोला - 'भाई लोगो, मैं दिल्ली से आया हूँ। कोई कमरा किराए पर दिला सको तो मेहरबानी!' सब लोग हँस पड़े। इतने दिलचस्प तरीके से कोई ऐक्टर ही बात कर सकता है। सबको इस बात पर भी हँसी आई कि यह नया सेक्शन इंचार्ज तो अपने साथ अपना सूटकेस और एयरबैग भी लाया है! इस सेक्शन में आठ महिलाएँ थीं और आठ के करीब ही पुरुष। एक वरिष्ठ महिला चैटर्जी बाई पास आई और बोली - 'तुम कू कौन बोला इधर पूना में आने कू? इधर तो मकान मिलता ही नहीं?' वह इतना चौंक-चौंक कर बात करती कि सबको स्वय में हँसी आ जाती। 
बुद्धू ने क्या किया कि लपक कर उस बुजुर्ग सी महिला के पाँव पड़ गया, बोला - 'बाई जी प्रोमोशन हो गया था न?' 
चैटर्जी बाई फिर चौंकती सी आवाज में बोली - 'प्रोमोशन छोड़ देने का था न! कैसे रहेगा तुम इधर?' 
बुद्धू को लगा जैसे यहाँ की रैगिंग का भी अपना एक नमूना है यह चैटर्जी बाई। सेक्शन में हँसी बिखर गई, बुद्धू को अच्छा लगा कि कम से कम उसके आते ही सेक्शन में न हँसी तो बिखर गई! उसने चैटर्जी बाई से फिर कहा - 'आपका बेटा हूँ बाई जी, बस, कहीं रूम दिला दो न!' सेक्शन फिर हँसने लगा। 
सेक्शन इंचार्ज पाटिल भी बहुत अच्छा व्यक्ति था। बुद्धू ने अपना सूटकेस और एयरबैग उसी की टेबल के नीचे छुपा दिया था। पाटिल बोला - 'डोंट वरी। हम लोग कुछ करेंगे।' पर तभी चैटर्जी बाई बोली - 'मि. समर्थ... वो... वो उस तरफ आप कू शिंदे बाई बुला रही है... उसने शायद आप कू अलमारियों के बीच से देख लिया था और इशारे से बोली थी, इनको इधर भेज देना।' 
बुद्धू शिंदे बाई को जानता है क्योंकि वह तो उसी के साथ ट्रेनिंग में थी पर उसे थोड़ी जिज्ञासा सी हुई कि शिंदे बाई अचानक ज्वाइन करते ही क्यों बुला रही है! क्या कोई प्रशासन संबंधी नया ऑर्डर आया है उसके लिए? 
पर बुद्धू इस कमरे से निकलकर प्रशासन सेक्शन में शिंदे बाई के पास जा कर नमस्कार करके बैठा तो शिंदे बाई मुस्करा दी। खासी खूबसूरत थी पर अब की बार बुद्धू ने देखा कि उसने तो अपने बालों को भी बॉब कट करवा कर अपना कायाकल्प ही करवा लिया है। बहुत चमकता सा चेहरा है, आला स्तर के मेकअप से लकदक, होंठों पर बहुत तीखी, रसीली और गुलाबी सी लिपस्टिक! फिर कट स्लीव्ज के मैरून रंग के ब्लाउज से निकलती उसकी संगमरमरी गोरी बाँहें, उसके चेहरे की चमक पर चार चाँद लगाती नीचे पाँवों तक फैली सुंदर सी गुलाबी साड़ी जिसका बॉर्डर ब्लाउज से मैच करता मैरून रंग का ही है! जैसे पूरे सेक्शन को शिंदे बाई ने ही चमक प्रदान कर रखी हो। बुद्धू ने सोचा यह शिंदे बाई तो बहुत सिंपल थी! बाल लंबे से और चाल में भी एक सादगी सी, हालाँकि सुंदर और गोरी खासी थी वह! इसके अतिरिक्त बोलती तब भी सुरीला थी वह। पति फॉरेन से खूब कमा लाया और यह भी हो आई एक बार विदेश, बस बदल गई शिंदे बाई की लाइफ और शिंदे बाई खुद! 
शिंदे बाई के बोलने में भी अब जबरदस्त अकड़ भरी खनखनाती हँसी सी बिखरी हुई। बोली - 'कांग्रेचुलेशंस मि. समर्थ। आपके ट्रेनिंग में बहुत अच्छे नंबर आए हैं। एक पेपर में थोड़े से नंबर कम हैं वर्ना आप फर्स्ट आते। अब आपकी पोजीशन थर्ड है!' बुद्धू को दिल्ली में डायरेक्टर साहनी द्वारा की हुई तारीफ भी याद आई। पर बुद्धू की नजर जाने क्यों शिंदे बाई की प्यारी सी, हँस के जैसी गर्दन से लटकते खूबसूरत नेकलेस और उससे लटकते लकदक से लॉकेट पर पड़ी। खूब चमचमाहट सी थी। लॉकेट के नीचे वी शेप के गले वाले ब्लाउज की ढलानें जहाँ मिलती हैं, वहाँ छातियों के उभारों को बाँटती अंदर से उभरती एक सुंदर सी विभाजन रेखा, और उसे ढककर ऊपर कंधे तक जाता पारदर्शी सी साड़ी का पल्लू। पिछली बार तो वह ट्रेनिंग पर था सो गंभीर रहता था और समय की भी कमी सी थी। आज शिंदे बाई को देखा और आस-पास पूरे सेक्शन को, या दफ्तर में घुसते समय आते-जाते कामकाजी नारी-पुरुष समाज की झलकियों को तो अनायास उसे लगा जैसे काश, यही समाज नारी-पुरुष के संबंधों को स्वाभाविक तरीके से ले पाता। काश स्वाभाविक तरीके से यहाँ की दोस्तियाँ चलतीं। पर फिर उसे अचानक मिसेज दोषी की याद आई जो उसके साथ घंटों बिताती थी और उसके साथ बाहर भी गई एक बार, पर फिर भी बोली थी - 'मैं आपकी दोस्त नहीं हूँ!' 
शिंदे बाई की बात की ओर बुद्धू का ध्यान बड़ी देर से गया और वह अपनी सोच से बाहर निकलकर चौंक कर बोला - 'आखिर आ गए ट्रेनिंग के रिजल्ट! मैं तो भूल ही गया था!' 
शिंदे बाई बहुत उन्मुक्त सी हँसी-हँस पड़ी - 'हा हा हा हा...' इस हँसी के दौरान बुद्धू शिंदे बाई की प्यारी सी ठुड्डी देख गया और उसकी श्वेत उज्जवल सी दंतपंक्ति। शिंदे बाई बोली - 'ऐसा ही है, सरकारी काम हैं न। ट्रेनिंग को एक साल से ज्यादा हो गया और रिजल्ट आ रहे हैं अब!' 
पर बुद्धू को अचानक जैसे कोई और ही सपना आया, बोला - 'बाई जी कोई कमरा दिला दो न!' 
'हा हा!' शिंदे बाई को अचानक बुद्धू के इस बुद्धूपने पर ही हँसी आ गई, बोली - 'बीस हजार लाए हो? मैं खड़की के रेंज हिल्स में रहती हूँ। हमारे बंग्लो से थोड़ी दूर सरकारी क्वार्टर्स हैं... वहाँ दो कमरे का क्वार्टर लेने के लिए भी चाहिए बीस हजार डिपॉजिट!' बुद्धू ने सोचा वे तो क्लास फोर के क्वार्टर्स होंगे! बाप रे, वहाँ भी बीस हजार का डिपॉजिट! बुद्धू ने सहसा दूसरा विषय छेड़ दिया। शिंदे बाई ने उसे बताया कि उसके अपने भी अच्छे नंबर आए। 'न करते पास तो सालों को सीधा कर देती मैं। मुझे कोई फेल कर ही नहीं सकता! पर हाँ, आपकी वो दोस्त मिसेज दोषी तो पूना छोड़ गई हैं! उसका पति बड़ौदा की एक इंपोर्ट-एक्सपोर्ट कंपनी में सेल्स मैनेजर लग गया और बड़ौदा चला गया। मिसेज दोषी ने अपने प्रोमोशन से पहले ही लिखकर दिया था कि यदि उसका प्रोमोशन हो तो उसकी पोस्टिंग बड़ौदा कर दी जाए! पति पहले ही चला गया था और मिसेज दोषी को तो पति और प्रोमोशन एक साथ मिल गए। हा हा... अब वह गजेटेड ऑफिसर है!' 
बुद्धू ने तीन ही दिन काटे कि शिंदे बाई ने फिर बुलाया। बोली - 'देखा समर्थ, मैं कितनी तेजी से काम करती हूँ! आपकी ज्वाइनिंग आते ही मैंने दिल्ली हेडक्वार्टर एक टी.पी. (टेलीप्रिंटर मैसेज) दौड़ा दिया कि मि. समर्थ इज हेयर। उसकी तनख्वाह से संबंधित दस्तावेज फौरन भेज दिए जाए। और यह देखो, स्पीड पोस्ट से आपका 'लास्ट पे सर्टिफिकेट' भी आ गया! और आप जो तनख्वाह वहाँ से नहीं ले आए थे, उसका चेक भी आ गया!' बुद्धू को याद आया कि जब वह दिल्ली से चला था तब तनख्वाह में केवल चार ही दिन पड़े थे और वह चाहता तो चार दिन रुक कर तनख्वाह लेकर आ सकता था। पर उसे तो लगता रहा कि पटवर्धन कहीं उसे फिर हेडक्वार्टर में देख गुस्से में उसकी प्रोमोशन रिफ्यूजल वापस लेने वाली ऐप्लीकेशन को ही न फाड़-फूड कर फेंक दे! इसलिए भाग आया। फिर उसे ख्याल आया कि जरूर यह उस मददगार बुजुर्ग माखीजानी की मेहरबानी रही होगी कि उसने झटपट 'लास्ट पे सर्टिफिकेट' भी भिजवा दिया और चेक भी। उसे दोपहर तक कैशियर अत्रे ने नकद तनख्वाह भी दे दी। पिछली पोस्ट की तनख्वाह थी, पूरे छ सौ रुपये। 'पर मजेदार बात यह कि,' शिंदे बाई बता रही थी कि 'आपने वहाँ ट्रांसफर अलाउंस एडवांस का फॉर्म भी भरा था और वह भी लेकर नहीं आए। आपका नौ सौ रुपये का ट्रांसफर अलाउंस एडवांस भी आ गया है!' शिंदे बाई हथेली खोलकर कुछ माँगती सी बोली - 'पूरा डेढ़ हजार! लाओ पार्टी!' 
'ह्म्म्म! बुद्धू बोला - 'हाँ, मैंने अभी ज्वाइनिंग पार्टी नहीं दी। ये लोग कह रहे थे इसी हफ्ते दे देना, कोई जल्दी नहीं पर अब पंद्रह सौ मिल रहे हैं तो अपने सेक्शन की और आपके प्रशासन सेक्शन की मिलकर ही पार्टी कर देता हूँ!' 
और आनन-फानन में चाय की दो केतलियाँ आ गईं। यहाँ का माहौल दिल्ली की तुलना में बेहतर था। बुद्धू को लगा कि वहाँ हड़प कर खाने वाले थे और चाय के साथ लड्डू भी मँगाना पड़ा था, पर यहाँ कह रहे थे बस एक-एक कप सादा चाय काफी है! यहाँ की कैंटीन में चाय के दो ब्रैंड हैं, एक सादा चाय जो बीस पैसे कप है और एक स्पेशल चाय जो चालीस पैसे कप। पर बुद्धू ने स्पेशल चाय की ही दो केतलियाँ मँगाई। इकट्ठे पच्चीस रुपये में चालीस कप बन गए। बुद्धू को याद आया कि उसे तो अनामिका ने यह भी कहा था कि 'बुद्धू, मौका मिलते ही बंबई में (किसी) मि. तलरेजा चार्टर्ड अकाउंटेंट के पास भी होकर आना।' उसे खयाल आया कि बंबई में रिश्तेदार तो खूब हैं पर अब अनामिका का कोई पुराना ऑफिस का दोस्त है जो बंबई की किसी फर्म में चार्टर्ड अकाउंटेंट (सी.ए.) लग कर दिल्ली छोड़ बंबई आ गया है, उसके पास आज ही चला जाता हूँ। फिर उसे अचानक अपने सामान की चिंता हुई। आज भी सामान उस ने मि. पाटिल वाली सीट के नीचे ही रखा हुआ है, हालाँकि मि. पाटिल को अब इसी सेक्शन के एक साथी सेक्शन का इंचार्ज बनाकर भेज दिया गया और बुद्धू बन गया अपने इस नए सेक्शन का इंचार्ज, सो पाटिल वाली सीट ही अब उसकी नई सीट है! सुपरवाइजरी करना और अफसरों को सैल्यूट मार-मारकर उन तक काम पहुँचाना उसकी ड्यूटी बन गई। बुद्धू ने क्या किया कि पाटिल को ही रिक्वेस्ट कर दी कि अब क्या करूँ, बंबई जाना पड़ रहा है। सामान का क्या करूँ। पाटिल ने बंदोबस्त कर दिया। बोला - 'ऊपर के बड़े-बड़े माई-बापों का एक अलग गेस्ट हाउस है। वह है तो यसोधां के अंडर, पर शी हैज नो टाइम तो लुक आफ्टर दैट। किसी तिकड़म से सिर्फ दो रातों के लिए वहाँ कमरा दिलवाता हूँ और वहीं अपना सामान रखकर खिसक जाओ।' बुद्धू फौरन राज लॉज का कमरा छोड़ आया उसी शाम चल पड़ा बंबई, जहाँ एक लड़की ने उसकी शर्ट ही अपने चक्कू से बहुत कलाकारिता से चीर कर रख दी थी! हा हा! 
पूना स्टेशन पहुँच कर उसने बारह रुपये का दादर का टिकट लिया था। उसके कंधे से लटक रहा था उसका एयरबैग और उसी कंधे को ढकता हुआ उसका कंबल जो उसने सोचा रात को सर्दी-वर्दी लग सकती है तो ले चलूँ। बुद्धू ने आज पूना स्टेशन के पास ही शाम साढ़े सात बजे एक अच्छे रेस्तराँ में खाना खा लिया था। बढ़िया चावल और कड़ी वगैरह। दादर स्टेशन उतर कर उसे लगा कि वह तो थक कर चूर हो गया है। सो दादर स्टेशन के बाहर ही एक इरानी रेस्तराँ में जा बैठा। वहाँ उसने लिया सिर्फ एक चाय का कप जो सवा रुपये में था और आठ आने का एक केक! पर वह काफी देर उस गर्म चाय का स्वाद लेता व केक खाता-खुद के अंदर चुस्ती सी उतरती महसूस करता रहा था। उसे पहले भी अनुभव था कि यहाँ बंबई की चाय की गर्माहट में ही एक अजब फुर्ती सी होती है। उसकी टेबल से थोड़ी ही दूर एक लड़की अपने दोस्त के साथ बैठी थी। दोनों निम्नवर्ग के थे जैसे झोपड़पट्टी के हों। लड़की मुस्कराई तो बुद्धू को लगा जैसे यह वही, पूना के बुधवार पेठ जैसी लड़की है। बुद्धू बुद्धूपने से ही मुस्करा दिया उससे। फिर उसने अपना एयरबैग उठाया और कंधे पर वैसे ही कंबल लटका दिया। फिर वह काउंटर तक आया और बटुआ खोलकर सिर्फ दो का एक नोट निकाला, पर उसके पर्स में रखे चौदह सौ सत्तर रुपये बखूबी उस लड़की को नजर आ गए! काउंटर पर खड़े रेस्तराँ मैनेजर ने उसे चवन्नी वापस कर दी और बुद्धू ने वह चवन्नी अपनी कमीज की जेब में सरका दी। पैंट की जेब में अपना पर्स डाले कंधे पर दोनों चीजें लटकाए किसी फिल्म में जैसे दिलीप कुमार को देखा था, वैसे उस रेस्तराँ से निकल पड़ा बुद्धू। उसे पता ही न चला कि वही जोड़ा थोड़ी ही दूर से उसका पीछा करता आ रहा है! कुछ दूर चलकर दाएँ-बाएँ एक विशाल चीखती सी सड़क है। जिस सड़क पर से चलता हुआ बुद्धू आ रहा है वह एक पतली सी सड़क है और उसके सामने है गोल चक्कर जिसके चारों तरफ तेज रोशनी फेंकता ट्रैफिक चिंघाड़ता सा चल रहा था। रात के साढ़े ग्यारह बज चुके थे पर ट्रैफिक कम नहीं होता यहाँ। यह तो चीखती-चिल्लाती बंबई नगरी है जी! बुद्धू को तो रोड पार करना था पर वह रोड को पार नहीं कर पा रहा था। ट्रैफिक की रोशनी के कई तेज फव्वारे उसकी आँखें चुंधिया सी देते और उसके कदम पीछे हट जाते। तभी उसने देखा वही लड़की उस विशाल से गोल चक्कर की परिधि पर मददगार सी बनी रेलिंग के बाहर खड़ी मुस्करा रही है, कह रही है - 'सर! इधर आइए न। यहाँ गोल चक्कर में अंदर चल पड़िए। उस तरफ थोड़ा ट्रैफिक कम है, मैं रास्ता पार कराती हूँ अंदर से!' बुद्धू चपेट में आ गया। उस गोल चक्कर की रेलिंग तक बमुश्किल किसी प्रकार पहुँचा और टाँग फलाँग कर रेलिंग पार करके गोल चक्कर के भीतर आ गया बुद्धू। वह लड़की फिलहाल जाने कहाँ नौ दो ग्यारह हो गई। पर वह तो यह रही! एक जादूगरनी सी वह पल भर में आ भी गई। बुद्धू दस-बीस कदम ही आगे बढ़कर गोल चक्कर के भीतर-भीतर चला कि उसे लगा न जाने किसने उसके हिप्स पर एक लात सी जमा दी है और वह पलक झपकते ही जमीन सूँघ रहा है। बुद्धू चारों तरफ दौड़ रहे रोशनी के सैलाब में इस गोल चक्कर के बीचोंबीच जमीन पर पेट के बल लेटा था। फिर वह घूम कर पीठ के बल हुआ तब तक उस लड़की ने अपना पाँव किसी माइथोलॉजिकल फिल्म के किसी चरित्र की तरह उसकी छाती पर रख दिया और हा हा हा हा करके हँस दी - 'हा हा हा हा... इधर लाओ वो बटुआ!' 
गिरते समय बुद्धू को यही एहसास भर हुआ था कि उसका एयरबैग उसके कंधे से कुछ अलग छिटक गया है और उसका कंबल तो अभी भी किसी रूप में उसकी छाती पर फैल सा गया था। उस लड़की का ब्वॉय-फ्रेंड जाने कहाँ से हँसता हुआ आ गया, वह तो इतनी देर इस अजूबी घटना को सरंजाम देते रहने तक मुस्कराता हुआ रेलिंग के बाहर ही खड़ा था। बुद्धू उस लड़की को गौर से देखने लगा तो उसे दिल्ली की रामलीला में देखी कई राक्षसिनियाँ सी दिखने लगीं। पर वह राक्षसिनी तो मुस्करा रही थी। बुद्धू ने हिम्मत बटोर कर कहा - 'मुझे खड़ा तो होने दो!' 
'हा हा...। खड़े हो जाओ।' पर उस लड़की ने पाँव हटाते ही जाने कहाँ, शायद अपनी कमर से एक चमकता सा, एक तीखा सा चक्कू निकालकर हवा में लहरा दिया और मुस्तैदी से खड़ी हो गई। बुद्धू उठकर खड़ा हो गया और उस लड़की को गौर से देखने लगा, फिर उसे जैसे अब होश आया कि आखिर उसके साथ हुआ क्या है! पर यह इतनी सी बात भी वह पूरी तरह सोच कहाँ पाया था? लड़की ने तब तक अपना चक्कू उसकी छाती पर रख दिया था! पर बड़ी पहुँची हुई कलाकार सी थी वह लड़की! उसके चक्कू की नोंक बुद्धू की बढ़िया टेरीलीन की शर्ट को सा... वधा। नी से ऊपर से नीचे तक चीर गई और बुद्धू की छाती को चक्कू की नोंक का जरा भी स्पर्श तक महसूस न हुआ! उसकी शर्ट ऊपर से नीचे तक चिर गई थी जिसके दौरान उसकी छाती आगे पीछे को काँपी भर थी। अब बुद्धू ने क्या किया कि बेबस सा होकर जेब से बटुआ निकालकर उस लड़की के हवाले कर दिया, उसका पूरा शरीर अब भी काँप रहा था पर यह सब उसने जैसे बतौर एक आत्मवंचना के किया कि यह तो सिर्फ शूटिंग है कोई, और वह कोई ऐक्टर-वैक्टर हो जो यहाँ बंबई की इस पॉकेटमार का रोल करने वाली लड़की को अपना बटुआ दे रहा हो जिसमें पड़े थे पूरे चौदह सौ सत्तर रुपये! उसे ख्याल आया कि शूटिंग की तरह ही काश, यह बटुआ खाली हो और वह जब पूना वापस जाए तो कैशियर अत्रे उसे पंद्रह सौ रुपये दे दे कि अरे, आप तो इसे लेना ही भूल गए थे! कल्पना में उसने यह भी देख लिया था कि चक्कू सीधे उसके पेट में जा कर उसकी अंतड़ियों में घुस गया है और वह अब हस्पताल में बेहोश सा पड़ा है तथा उसके चेहरे पर झुकी अनामिका जो दिल्ली से फ्लाइट पकड़कर आ गई है, वह बस उसे गौर से देखे जा रही है कि कितना बुद्धू है मेरा भाई, कैसी-कैसी मुसीबतों में फँस जाता है! पर तब तक वह लड़का भी मुस्कराता हुआ आ खड़ा हुआ था। बोला - 'जाओ अब!' और बुद्धू को जैसे अपनी अगली ड्यूटी याद आई! वे दोनों तो हँसते हुए चले गए और लड़के ने उस लड़की की गर्दन के गिर्द अपनी बाँह भी डाल दी, पर बुद्धू अपना फर्ज निभाता सा बहुत धीमे-धीमे हरकत में आया और अपना कंबल और एयरबैग कंधे पर उठाकर चिरी हुई शर्ट के साथ बाहर आ गया। इस तरफ की रेलिंग से निकलकर उस तरफ के फुटपाथ पर बने स्टॉप तक पहुँचना अपेक्षाकृत आसान था। उसकी की कमीज की जेब में थी सिर्फ वह चवन्नी जो उसे रेस्तराँ के मालिक ने दी थी। बुद्धू ज्यों ही बस स्टॉप पर पहुँचा और बेसुध सा खड़ा आती हुई बसों को देखने लगा तब तक एक लंबे-तगड़े आदमी ने उसके कंधों के गिर्द अपनी बाँह रख ली। बुद्धू घबरा गया। उसके तन-बदन में झुरझुरी सी दौड़ गई और उसने सोचा कि शायद यह आदमी अब उसका कंबल और एयरबैग भी ले लेगा! पर नहीं, उस आदमी ने तो अपनेपन में कहा - 'तुम को वो लड़की लूट रहा था न?' 
'ह्म्म्म!' बुद्धू की जबान से सिर्फ एक 'ह्म्म्म' सी प्रस्फुटित हुई। 
हम को पता था। हम सब यहाँ खड़े यह सब देख रहे थे। पर यहाँ कोई किसी की मदद नहीं कर सकता। हम सब कुछ नहीं कर सकते थे! कुछ करते ही नहीं!' आस-पास खड़े लोगों के चेहरों पर भी यही बेबसी भरी सूचना थी बुद्धू के लिए। वहाँ से वार्डन रोड की बस पकड़नी थी बुद्धू को! वह आई तो बुद्धू उस आदमी से बात किए बिना ही बस में चढ़ गया। पर बस की स्टैंडिंग में भी उसने देखा वही आदमी उसके पास अपनेपन से मुस्कराता खड़ा है। कंडक्टर आया तो बुद्धू ने लाचार सा होकर वह चवन्नी निकाली और कंडक्टर को दिखाकर बोला - 'एक पॉकेटमार लड़की ने मुझे लूट लिया। मेरे पास यह चवन्नी है बस!' पर वह लंबा-तगड़ा आदमी कंडक्टर को पल भर में सब सुना गया। कंडक्टर बोला - 'फिकिर मत करो! कहाँ जाओगे?' 
'वार्डेन रोड। के.पी. मैंशन!' 
के.पी. मैंशन तक पहुँचते-पहुँचते बुद्धू के घबराए मन को उस लंबे से आदमी ने काफी तसल्ली दे दी थी। वह आदमी उसके साथ-साथ साए की तरह चलता बोला - 'आप तलरेजा सी.ए. का कह रहे हो न? उसके पास जाओगे? मैं दिखाता हूँ।' और वह आदमी बुद्धू को तलरेजा सी.ए. की कोठी के बाहर छोड़कर सैल्यूट मारता चला गया तो भी बुद्धू को यह बड़ा सस्पेंस सा लगा, कि यह आदमी बिना कुछ लूटे कैसे चला गया यहाँ से और उसे सही-सही घर कैसे दिखा दिया। ऐसे मुजरिम से दिखते शहर में कोई भला सा शख्स मिल जाए तो भी विश्वास नहीं आ पाता। उसने कोठी के बाहर ही एक नेम प्लेट पर पढ़ लिया था - एस.के. तलरेजा, चार्टर्ड एकाउंटेंट! 
बुद्धू वापस अपने सेक्शन में चैटर्जी बाई के पास बैठा था। चैटर्जी बाई उसे बढ़िया चॉकलेट खिला रही थी। बुद्धू उसे दास्तान-ए-बंबई नगरिया सुना रहा था। 
तलरेजा की कोठी में वह काफी देर नीचे एक तख्त पर बैठा रहा था क्योंकि वहाँ जो नौकर था वह बोला कि तलरेजा साहब तो आज खुद ही पूना गए हैं और अभी लौटने वाले हैं। बारह बजे तलरेजा साहब आए तब तक बुद्धू ने यह भी सोच लिया था कि अब तो वैसे ही बहुत देर हो गई है, जाने क्या हो? पहले उसने सोचा था कि तलरेजा सी.ए. से मिलकर वह टैक्सी पकड़कर वी.टी. स्टेशन चला जाएगा और रात भर स्टेशन पर रहकर सुबह किसी गाड़ी से पूना चला जाएगा। 
बुद्धू को दरअसल यहाँ पहुँचने तक यह भी होश नहीं था कि वह उस गोलचक्कर में ही खड़ा होकर अपने एयरबैग से यहाँ के लिए लाया कुर्ता ही निकालकर पहन लेता, सो यह शुभ काम उसने अब, इस कोठी के कंपाउंड में नौकर के सामने ही कर लिया। 
तलरेजा बहुत कड़क आदमी निकला। बुद्धू को झाड़ने लगा - 'वाई डिड यू ओपन यूअर पर्स एट रेस्तराँ?' कहकर तलरेजा ने फिलहाल सौ का एक नोट टेबल पर जोर से पटक कर टेबल को बजा सा दिया। यह बुद्धू के लिए था। बहरहाल बुद्धू ने खाना भी हल्का सा खा लिया और जब उसने तलरेजा से कहा कि कोई टैक्सी मिल जाए और मैं बंबई स्टेशन जाऊँ तब भी तलरेजा कड़क सी आवाज में चीख पड़ा - 'मेरे पास आए हो और कह रहे हो स्टेशन पर जा कर सोऊँगा! अनामिका के भाई हो, कोई और मुझसे ऐसा कहे तो मैं उसे एक झापड़ रसीद कर दूँ!' बुद्धू वैसी ही कड़क आवाज की एक्टिंग करता चैटर्जी बाई को सुना रहा था और चैटर्जी बाई हँसती-हँसती उलट-पलट सी हो रही थी। उसे बुद्धू पर प्यार सा आ रहा था कि यह आदमी तो अपनी बड़ी से बड़ी मुसीबत का भी वर्णन रोचक तरीके से करके हल्का हो जाता है, जैसे यह जल्द ही मुसीबत के असर से बाहर निकल आता हो। उस लड़की द्वारा चक्कू से बुद्धू की शर्ट चीरने वाली बात तो चैटर्जी बाई सेक्शन में आते जा रहे एक-एक व्यक्ति को हँसती खिलखिलाती बता रही थी। बस, बुद्धू ने आखिर में बताया कि तलरेजा की कोठी में सोना भी रात भर मुझे कम खतरनाक नहीं लगा था बाईजी! 
'हा! हा! हा! हा...!' चैटर्जी बाई हँसती भी ऐसे है जैसे किसी बात पर चौंक रही हो। 
अगला हफ्ता बुद्धू के लिए और बुरा था। दरअसल उसी सुबह पाटिल इस सेक्शन में आया था और उसने डेटा सेक्शन में फोन करके लॉज के वार्डन कुलकर्णी को बुलवा लिया था। कुलकर्णी बुद्धू से मिला और उसे सुझाव दिया था कि 'अभी आपकी अंतिम ट्रेनिंग बाकी रहती है जो छ महीने की होती है। आप क्या करो कि ट्रेनिंग के लिए अप्लाई कर दो। अगर आप छ महीने ट्रेनिंग पर चले गए तो लॉज में कमरा मिल जाएगा।' 
बुद्धू यसोधां से भी मिल आया। यसोधां अपने विशाल से चैंबर में ऐसे बैठती है जैसे किसी बड़ी हवाई कंपनी की मालिक हो। उसके सामने बैठे बुद्धू को लगता था जैसे उसकी आँखों में हर समय नशा सा छाया रहता हो, या जैसे कि उसने शराब-वराब पी रखी हो। पर यसोधां की आँखों में दरअसल और कुछ नहीं, अपनी सत्ता का ही नशा छाया रहता था। उस ने बुद्धू से पूछा - 'यू वांट ट्रेनिंग?' 
'एस मै'म।' बुद्धू इतना ही बोला था, शुक्र कि उसने यह नहीं कहा कि कमरा नहीं मिल रहा इसलिए! 
यसोधां नशीली आँखों से न जाने किस दिशा में देखने लगी। बुद्धू को कोई इससे मिलने आना थोड़ेई था! वह तो हर नया व्यक्ति जो यहाँ ज्वाइन करता है, एक बार उसके चैंबर में बुलाया जाता है। बुद्धू को इस प्रकार यसोधां के खोई-खोई बैठी रहने के अंदाज में दिल्ली वालों की बातें याद आईं कि इसका तो एक डायरेक्टर स्टीफेन से बहुत गहरा चक्कर था, वह तो एक प्रकार से उसका पति ही था। अन-ऑफिशल पति। वह पूना में था और दोनों फ्लाइट से यदा-कदा आ कर एक-दूसरे को बाँहों में ले ही लेते। पर पूना आते ही उदास सी भी रहने लगी थी यसोधां! क्योंकि स्टीफेन तो उसके आने से एक हफ्ता पहले ही मोंट्रील (कनाडा) चला गया था न! बुद्धू अपनी सोच से बाहर निकला तो यसोधां ने अपने सवाल से उसको चौंका दिया - 'यूअर वाइफ रैन अवे विद समबॉडी?' अब के बुद्धू को लगा कि सचमुच, यह तो बहुत प्यास से सराबोर सी औरत है, हर समय किसी स्कैंडल का सोचती रहती होगी! बहरहाल, यसोधां बोली - 'ओके गो... ट्रेनिंग में अच्छा पढ़ना!' और बुद्धू चला आया। 
पर वार्डन कुलकर्णी ने दरअसल एक गलती कर दी और फँस गया बुद्धू। कुलकर्णी ने क्या किया कि ज्यों ही बुद्धू की ट्रेनिंग की फाइल आई, बुद्धू से कह दिया कि बस, आ जाओ, कमरा नंबर इक्कीस आपको दे दिया। और बुद्धू राज लॉज से भागकर ट्रेनिंग लॉज आ गया क्योंकि वीआईपी गेस्ट हाउस तो उसे बंबई से लौटते ही छोड़ना पड़ा था न! पर अगले ही दिन ट्रेनिंग के इंचार्ज डायरेक्टर भट्टाचार्जी के यहाँ उसकी पेशी हो गई! ट्रेनिंग की क्लास में उसे अचानक एक ट्रेनी तलवलकर ने मैसेज दे दिया था - 'आपके नाम एफ.आइ.आर. लॉज हो गया है। एस.एच.ओ. ने आपको बुलाया है!' 
'एस.एच.ओ...! एफ.आइ.आर.? मैंने क्या किया है?' बुद्धू डर गया कि कहीं पिछली ट्रेनिंग की उस चोरी का भूत यहाँ फिर पीछा करेगा क्या? पर तलवलकर ने उसे कहकहा लगाकर कहा - 'ट्रेनिंग इंचार्ज भट्टाचार्जी ने आपको बुलाया है। शायद कमरे का झंझट है!' और बुद्धू एक बार फिर सड़क पर खड़ा था। भट्टाचार्जी उसे सामने बिठाकर दहाड़ने लगा था - 'जब तक मैंने फाइल पर लिखा नहीं कि तुम ट्रेनिंग लॉज में आ जाओ तब तक तुम्हारी जुर्रत कैसे हुई कि लॉज में आ गए? लॉज में कमरा उसे दिया जाता है जो बाहर से टूर पर आया हो न कि जो यहाँ पूना का लोकल आदमी हो। तुम लोकल हो गए हो लोकल, सो मेरी इजाजत के बिना कैसे घुसे लॉज में?' 
बुद्धू ने कुलकर्णी का संदर्भ दिया तो कुलकर्णी भी आ कर भट्टाचार्जी के सामने काँप-काँप कर झूठ बोल गया - 'नो सर, मैंने तो कहा था कि अभी एकोमोडेशन की फाइल पुट अप करूँगा। ये पहले ही चले आए। फाइल तो ये रही!' ऊपर से एक्शन का खौफ कैसे-कैसे झूठ बुलवाता है कर्मचारी से? 
और भट्टाचार्जी के गुस्से का किस्सा कोताह इतना ही कि आज ड्यूटी खत्म होने के बाद बुद्धू ट्रेनिंग लॉज जा कर अपना सामान बाहर ले आया और रात सात बजे ट्यूब लाइटों की रोशनी में फुटपाथ पर बैठे बुद्धू को भट्टाचार्जी ने अपनी आँखों से अपनी कार में वहाँ से गुजरते देख लिया था। पर तरस खाने की कोई गुंजाइश कहाँ थी वहाँ? बुद्धू का सूटकेस और एयरबैग उसके साथ ही फुटपाथ पर रखे थे। बुद्धू फिलहाल किस्मत लॉज भी हो आया जहाँ का संदर्भ दिल्ली में कक्कड़ ने दिया था, पर वहाँ ज्यों ही बुद्धू ने गणेश बाप्पा से पूछा कि अगर लॉज बीच में छोड़ना पड़ा तो क्या सारे महीने का किराया देना पड़ेगा तो गणेश बाप्पा गुस्से में चिल्ला पड़ा - 'जाओ, कोई रूम नहीं मिलेगा तुमको इधर!' दिन को भट्टाचार्जी के गुस्से के बाद बुद्धू थोड़ी देर अपने सेक्शन में आया था और पाटिल और चैटर्जी व सेक्शन के दूसरे लोग उसे घेर कर बैठे थे पर फिलहाल सब लाचार से दिखे थे। 
बुद्धू का फिलहाल काम बन गया। यह काम किया तलरेजा सी.ए. ने ही। उसने बंबई से ही बुद्धू के ऑफिस में फोन किया था और ट्रेनिंग सेक्शन से उसका पुराना इंस्ट्रक्टर क्लास में उसे बुलाने आया था कि बंबई से तलरेजा नाम के किसी आदमी का फोन है जो आपको कोई कमरा सजेस्ट करना चाहता है। और बुद्धू पहुँच गया था पूना के फाइव नाइन एरिया! 
पूना में मुट्ठा मूला घाट के नजदीक कोई नागपुर चाल है। इससे अगला स्टॉप टेनट्वेंटी एरिया और अगला फाइव नाइन एरिया। इसके बाद रास्ता चला जाता है पूना के लोह गाँव एयरपोर्ट! बुद्धू को एक व्यक्ति ने कहा कि यहाँ से लगभग पंद्रह मिनट रोज पैदल चलो तो एक जगह आएगी विश्रांत वाड़ी। वहाँ से बाकड़े वाड़ी की बस मिलेगी। बाकड़े वाड़ी से फिर रेल की पटरियाँ पार करके दूसरी तरफ पैदल चलते हुए मजे मजे से पहुँच जाओ ऑफिस। या फिर कोई और बस कर लो। 
ट्रेनिंग क्लास से किसी-किसी समय वह अपने सेक्शन आ जाता और वहाँ लोगों से बातचीत करके समय काटता। आज आया तो देखा सेक्शन में कोई एकदम नई सी लगती पर्सनालिटी खड़ी है। यह तो कुछ असामान्य सी है, पर बहुत प्रभावशाली सी शख्सियत लगती है। चैटर्जी बाई ने परिचय कराया - 'इन से मिलो तुम, ये हैं काश्मीरा। जो ट्रेनिंग आप पहले ही कर चुके थे न, इसने वह ट्रेनिंग अभी पिछले बैच में पूरी की। अब्बी-अब्बी ट्रेनिंग पूरी करके लौटी है, इसी सेक्शन में असिस्टेंट है।' और बुद्धू ने इस अपेक्षाकृत अच्छी हाईट वाली शख्सियत को देखा तो थोड़ा चौंका भी। काश्मीरा का शरीर पूरी तरह वाइट था और उसे कोई स्किन डिजीज होगी, पर फिर भी, खासी प्रबुद्ध सी लग रही थी। उसके बात करने और मुस्कराने में बुद्धू को काश्मीरा बेहद प्रभावशाली सी शख्सियत लगी। बाल बॉब कट। बुद्धू को लगा कि काश्मीरा तो उससे कम से कम दस साल बड़ी होगी। चैटर्जी बाई ने बताया कि काश्मीरा पारसी महिला है और कोऑपरेटिव सोसाइटी की सेक्रेटरी भी है, बहुत अच्छी टेबल टेनिस खिलाड़ी भी। बुद्धू सचमुच काश्मीरा नाम की इस नई हस्ती की गिरफ्त में सा आ गया, जबकि काश्मीरा मुस्करा कर उसी से पूछे जा रही थी - 'आप दिल्ली से आए न? प्रोमोशन पर? रूम मिला आपको? सब कह रहे हैं कि आप आते ही खूब परेशान रहे?' और बुद्धू ने बहुत देर बाद जवाब दिया - 'यहाँ से बहुत दूर एक बहुत छोटा कमरा मिला है। कमरे में ही एक पार्टीशन सा लगाकर बाथरूम बना हुआ है।' काश्मीरा मुस्कराई - 'यहाँ यही मिल जाएँ बहुत है। मैं खड़की में रहती हूँ, जहाँ शिंदे बाई रहती है न, उससे थोड़ी दूर।' और बुद्धू के मन मस्तिष्क पर यह काश्मीरा नाम की विशिष्ट महिला छा सी गई जिस से ज्यादा उसे पता चला कि उसके सेक्शन में कोई भी लोकप्रिय है ही नहीं। 
बुद्धू ट्रेनिंग से फुर्सत मिलते ही सेक्शन में आ कर काश्मीरा से गप्पें मारने लगता। सेक्शन के लोगों को भी यह दोस्ती खूब अच्छी सी लगी थी, जाने क्यों। सब ने बुद्धू को बताया कि काश्मीरा अनमैरिड है। शादी अब शायद ही करे वह। पर काश्मीरा एक दिन ऑफिस के कैंटीन में ही उसके साथ स्पेशल चाय पीती उसे धीमी सी, अपनेपन भरी आवाज में बता रही है - 'मैं तो यहाँ स्कैंडल के लिए बहुत बदनाम हूँ। स्कैंडल का इतना बड़ा हल्ला हुआ था कि मैं क्या बताऊँ। स्कैंडल ऐसा कि उसमें बस मेरी थोड़ी सी गलती थी।' 
बुद्धू अभी कुछ ही देर पहले कैंटीन के सामने बने स्पोर्ट्स रूम में काश्मीरा को टेबल टेनिस खेलते हुए देख रहा था कि कैसे उसके सामने कोई टिक ही नहीं पा रहा। यहाँ कैंटीन में बुद्धू को काश्मीरा का चेहरा देख बार-बार लगता रहा कि नहीं, यह औरत किसी का बुरा कर ही नहीं सकती। पर बुद्धू ने जिज्ञासावश अपना चेहरा काश्मीरा के चेहरे पर फोकस कर दिया तो काश्मीरा का जाने क्यों, मूड बदल सा गया। उसने स्कैंडल-वैंडल का टॉपिक छोड़ दिया। इधर ट्रेनिंग की क्लास में देखो तो एक और ही स्कैंडल चल पड़ा है। 
'बड़ी उम्र तक शादी न करो तो स्कैंडल हो ही जाते हैं,' बुद्धू को उसकी क्लास के ही लोग बता रहे थे। सेक्शन में कोई मोटी, लंबी सी पर खूबसूरत गोल मटोल से मुखड़े वाली चित्रे बाई थी जो सब कहते थे चालीस साल से एकाध साल ऊपर ही होगी। काश्मीरा की पक्की सहेली है। दोनों कोऑपरेटिव सोसाइटी में साथ-साथ रहीं। जो काश्मीरा ने किसी जमाने किया, वह देखो तो अब अपनी चित्रे बाई कर रही है! 
'कैसे?' 
बुद्धू जिज्ञासावश पूछता है तो ट्रेनी बताते हैं, क्लास में कुछ धीमी-धीमी गपशप भरी आवाज में - 'दरवाजे पर नजर रखना कहीं इंस्ट्रक्टर आ जाए या वे दोनों हीरो-हीरोइन तो हम चुप हो जाएँ।' क्लास की डेस्कों पर आगे पीछे घिर आए ट्रेनियों की नजर दरवाजे पर और कान इधर बताने वाले ट्रेनी तलवलकर की तरफ। 
'एक ट्रेनी है गुवाहाटी से, वहाँ सबसे पीछे बैठता है न'! 
हाँ, मि. चक्रवर्ती।' 
'ह्म्म्म,' तलवलकर आगे बढ़ा। 'उसी के साथ रोमांस चल रहा है चित्रे बाई का इन दिनों।' 
'सिर्फ रोमांस थोड़ेई चल रहा है? दोनों मियाँ बीवी से ही तो घूमते हैं!' 
'अरे! माँग में सिंदूर तक लगा देखा है किसी ने उसके!' 
हो सकता है, हम ने तो नहीं देखा न अ अ अ...' तलवलकर गीत-गाने के अंदाज में बोल पड़ा तो सब हँस पड़े। फिर बात को आगे बढ़ाया - 'यहीं, संभाजी पार्क में दोनों कहीं न कहीं चिपके बैठे होते हैं।' 
'यह तो अभी तक प्यासी सी है, पर वह तो तीन बच्चों का बाप है न। और यहाँ रयूमर है कि अब चित्रे बाई उससे शा...' और चित्रे बाई घुस आती है तो सब तरफ सन्नाटा। ट्रेनी सब अपनी-अपनी सीट पर लपक जाते हैं क्योंकि कुछ ही देर में इंस्ट्रक्टर भी आने वाला है। बुद्धू को पता चलता है कि चित्रे बाई और मि. चक्रवर्ती का चक्कर जा कर शादी तक पहुँच गया है। दोनों पूना के हर रेस्तराँ हर बाजार या पार्क में ऐसे घूमते नजर आते हैं जैसे चोरी-चुपके शादी कर ही ली हो दोनों ने। एक बार तो बुद्धू ने भी देखा था। चित्रे बाई तो ऐसी गुरूर भरी भंगिमा में चलती-फिरती है जैसे सबको कच्चा खा जाएँगी। इस सेक्शन की महिला ट्रेनी भी यही कहती हैं कि किसी से बात नहीं करती। 
'बहुत कांशस सा महसूस करती हो क्या पता? पहले तो बात करती थी, नोट्स भी अदल-बदल करती थी।' 
चक्रवर्ती में क्या है जो ये उसका घर तोड़ रही है। ट्रेनिंग के बाद तो वह गुवाहाटी वापस चला जाएगा न!' महिला ट्रेनी ग्रुप का ग्रुप कभी फासले से उनका पीछा करता है - 'वो देखो। पार्क से निकले अब दोनों।' 
'खिसको-खिसको। हमें देखेंगे दोनों तो आ कर चित्रे लड़ेगी और सोचेगी कि उनकी जासूसी करने निकली हैं हम।' 
काश्मीरा से बुद्धू कहता - 'तुम... तुमने क्या किया था?' 
'वही जो चित्रे कर रही है।' काश्मीरा फुसफुसाती। 
कौन था? 
मि. क्लैरिंस। 
तीन बच्चों का बाप था?' 
दो बच्चों का। एक बेटी, एक बेटा।' 
फिर क्या हुआ?' 
सारा दफ्तर मेरे खिलाफ हो गया। हमारी शादी की तारीख भी पक्की हो गई!' 
फिर?' बुद्धू का दिल धक-धक करने लगा। उसे लगा यहीं तो ये औरतें मात खा जाती हैं। काश्मीरा क्लैरिंस से प्यार करती होगी, क्योंकि वह जिंदगी में अकेली थी। 
काश्मीरा बोली - 'सबसे मैं छुपती फिरती थी। उन दिनों ट्रेनिंग पर नहीं थी। इसी, हमारे तुम्हारे वाले सेक्शन में थी।' 
'मि. क्लैरिंस?' 
टेक्निकल सेक्शन में।' 
फिर? शादी करने की क्यों सोची बुद्धू, उससे दोस्ती रखे रहती!' बुद्धू भी फुसफुसाहट ऐसे करता है जैसे बमुश्किल कोई उसे मिला हो जिससे वह बरसों से छुपाए अपने विचार शेयर कर रहा हो। 
'बुद्धू तुम हो।' और बहस में एक-दूसरे को काटते-काटते काश्मीरा और बुद्धू जा कर बैठे नजदीक के ही एक बहुत सुंदर रेस्तराँ 'पर्ल' में। 
'पर्ल' में क्या हुआ कि बुद्धू ने काश्मीरा को ही सकते में डाल दिया, उस लाल-नीले बल्बों की मद्धम रोशनी वाले हॉल में एक टेबल पर बैठे-बैठे वेटरों और ग्राहकों की नजर बचाकर बहुत आकस्मिक तरीके से बुद्धू ने काश्मीरा के गाल पर एक चुंबन जड़ दिया! काश्मीरा बिफर पड़ी। फिर कॉफी और स्नैक्स आ गए तो गुमसुम सी सब लेती रही। बुद्धू बोला - 'काश्मीरा, एक बात कहूँ?' 
काश्मीरा ने कॉफी के कप से ध्यान हटाकर सिर्फ बतौर एक दिखावे के उसकी ओर आँखें ऊपर भर की और चेहरे पर भंगिमा ऐसी कि जैसे उसकी बात वह सुनना ही नहीं चाहती, इतना गुस्सा है उसे बुद्धू पर। पर उसकी आँखों में एक जिज्ञासा सी भी थी, जैसे पूछ रही हो - 'कहो? क्या कहना है?' 
'मि. क्लैरिंस तो मैरिड था न! सो दफ्तर वालों ने करने नहीं दी...' 
दफ्तर वालों के बाप का राज था क्या? क्लैरिंस से शादी न करने के दो सबब थे। 
'क्या?' 
एक तो चैटर्जी बाई और सेक्शन की दो-तीन और लेडीज ने कहा कि क्लेरिंस की वाइफ पर तरस ही खा लो! बेचारी दो बच्चों की माँ है।' 
'और तुम तरस खा गई।' 
ह्म्म्म।' काश्मीरा ने दो टूक सी हम्म करके फिर हल्के से एक और बात कही। बोली - 'हम लोग पारसी हैं। मेरे फादर नहीं हैं। माँ ओल्ड है। कहती है, किसी भी नॉन पारसी से करोगी तो मैं तुम्हें खत्म कर दूँगी।' 
'क्यों? क्या दिल की धड़कनें मजहब-मजहब करती रहती हैं? राम राम राम राम... मैंने तुझे दिल दिया... अल्लाहो अकबर... मैंने...' 
'बकवास मत करते जाओ। माँ के मन में यही है कि हम पारसी हैं तो मैं पारसी से ही शादी करूँ। वर्ना पारसी लोगों की जनसंख्या और कम होती जाएँगी।' 
यह भी एक समस्या है, बुद्धू ने चेहरा ऐसे बनाया जैसे उसे धीरे-धीरे सब समझ आने लगा है! पर बुद्धू ने काश्मीरा को एक और बात कहकर चौंका भी दिया और साथ ही उसे यह भी लगा कि वह इस प्रकार की बात की आशा भी कर रही थी, जाने क्यों, इच्छा भी? शादी न कर पाने वालों की प्यास का विश्लेषण बुद्धू धीरे-धीरे करता जा रहा था। बुद्धू ने काश्मीरा से इतना ही कहा था - 'मैं शादीशुदा नहीं हूँ। तलाकशुदा हूँ। मुझसे शादी करोगी?' 
'यू आर अ क्रैक।' कहकर भी काश्मीरा को न जाने क्यों लगा था कि उसने ऐसा कुछ भी बुद्धू से नहीं कहा। फिर वह काफी देर कॉफी के सिप्स लेती रही और बुद्धू से अपना टोन क्षमा माँगने जैसा बनाकर बोली - 'मैं तुम से बारह साल बड़ी हूँ पता है! तुम बत्तीस के हो चुके हो, मैं फॉर्टीफोर हूँ! क्लैरिंस वाली घटना को तो दस बारह साल हो गए।' 
बुद्धू को जाने क्या हुआ है? इस समय तो वह काश्मीरा के घर ही बैठा है। खड़की में। उसे काश्मीरा के साथ उसके घर जाते हुए शिंदे बाई ने भी देख लिया है, जो अपनी बेटी का हाथ पकड़कर मार्केट कहीं जा रही थी। छुट्टी का दिन था। इनके साथ आमने-सामने भी हुई वह पर एक तटस्थ सी मुस्कराहट मुस्करा कर आगे निकल गई शिंदे बाई। 
'संडे है, तुम्हारी मम्मी कहाँ गई?' 
कहीं गई है। एक-दो घंटों में आएगी। बैठो न। 
'तुम्हारी मम्मी तुम्हारे साथ देख ले तो?' 
'ऐसे दोस्ती-वोस्ती तो वो इतना बुरा नहीं मानती!' 
'तुमने शादी क्यों नहीं की?' 
फादर की डेथ के बाद माँ की देखभाल को कुछ साल रुकी रही। पर फिर माँ ने कह दिया शादी कर लो तो मि. क्लैरिंस... मेरी यह पूरी बॉडी वाइट है न। आसानी से कोई नहीं पटना था।' 
बुद्धू सस्पेंस की तरह फुसफुसा रहा था - 'सब कुछ किया था?' 
'किया था।' काश्मीरा बहुत रूड तरीके से फुसफुसा दी। 
कुछ ठहरा था क्या? 
ठहरा था। काश्मीरा बहादुरी की हद तक बेशर्म थी या बेशर्मी की हद तक बहादुर, बुद्धू को पता ही नहीं चल रहा था। काश्मीरा आगे सपाट सी बोल गई - 'शादी तो हो नहीं पाई थी, अबॉर्शन...' 
बुद्धू काश्मीरा के चेहरे को देख भावुक सा हो गया। बोला - 'काश्मीरा, मुझे ये सब सामाजिक बंधन अच्छे नहीं लगते। क्या जरूरी है, कि जहाँ शादी न हो सके, वहाँ दोस्ती भी न रखी जा सके?' 
'दोस्ती तो और बात है न?' काश्मीरा को लगता तो है कि कहीं न कहीं उसके अवचेतन में दबी हुई बातें ही प्रस्फुटित कर रहा है बुद्धू, पर वह यहाँ खड़ी-खड़ी उसकी आवारगियों पर भी लगाम सी कसना चाहती थी। बुद्धू बोला - 'देखो काश्मीरा, शादी तक तो हम लड़के-लड़कियाँ हर बात को इतना तरसते रहते हैं न? जब तक शादी न हो, तब तक प्यासे। क्या हर्ज है...।' 
'कि लड़के-लड़कियाँ जब मर्जी सेक्स कर लें?' काश्मीरा ऐसे बोली जैसे अभी बुद्धू को एक प्यार भरा थप्पड़ भी लगा देगी, हालाँकि कसकर। फिर बोली - 'मैरिड औरतें भी...? 
'मैरिड औरतें भी जब सुबह शाम गैर मर्दों के साथ काम करेंगीं तो ज्यादा न सही, कभी कभार कैजुअली ही सही, उन्हें शरीर की प्यास तो सताती होगी न?' 
'तो पतियों के साथ जा कर सोएँ?' 
'कभी बतौर परिवर्तन के यदा-कदा ही किसी के साथ...' 
'सो ली तो? हैं न? तभी हर समय रोते रहते हो कि मैंने इतनी अच्छी पत्नी ऋजु को छोड़ दिया, क्योंकि उसका अतीत मुझे सालता था। इडियट, जो कहते हो, उसे खुद समझते भी हो?' 
'ह्म्म्म।' बुद्धू निरुत्तर था पर काश्मीरा ने कॉफी वगैरह बनाई तो कॉफी पीते-पीते अचानक काश्मीरा बोल पड़ी थी - 'यह बात ठीक है, मुझे क्लैरिंस से शादी की बात नहीं सोचनी चाहिए थी। प्यास...' और जाने क्यों, वे हंगामे के दिन काश्मीरा को याद आ गए, जो उसके जिस्म में तूफान बनकर हहराते थे। फिर याद आ गए ऑफिस के तूफान, लोगों की पूछताछ। 
बुद्धू ने उसका मूड बना दिया। उसे गुदगुदाते-गुदगुदाते खिलखिला दिया बुद्धू ने। पर थोड़ी ही देर में यहाँ नजारा और ही था। दोनों के प्यासे शरीर बहक से चुके थे। काश्मीरा एक बार अचानक ही, बहुत अप्रत्याशित तरीके से बुद्धू से लिपट सी गई थी फिर छिटक कर अलग सी बैठ गई। फिर बुद्धू लिपटने लगा काश्मीरा से तो काश्मीरा उससे दूर छिटकती उसे वार्निंग दिए जा रही थी - 'मेरी मम्मी अचानक आ गई न, दोनों का मर्डर कर देगी बताती हूँ।' 
पर बुद्धू के शरीर पर प्यास का हौआ सा चढ़ गया था, उसने जबरदस्ती काश्मीरा की साड़ी ही उसे घुमा-घुमा कर उतारने की कोशिश की तो काश्मीरा रुक-रुक कर उसे घूर कर देखने लगी। दोनों की आँखें जैसे आपस में संवाद कर रही थीं। काश्मीरा की आँखें कह रही थीं - 'जिस्म की प्यास बुझाने के लिए कोई रुकावट नहीं होनी चाहिए, ठीक है न? सिर्फ किसी का घर हम न तोड़ें तो अच्छा। यही कहना चाहते हो न तुम?' पर फिर एक और हिंसक घुमाव काश्मीरा की कमर को देकर बुद्धू ने उसकी साड़ी ही उतार फेंकी। काश्मीरा भी ऐसे घूम गई जैसे कठपुतली मात्र हो। बुद्धू की जबरदस्तियों का वह विरोध करती जा रही थी और उसे किसी भी कार्रवाई से रोक भी नहीं रही थी! 
काश्मीरा ने देखा उसकी वाइट-वाइट बॉडी भीतर के सिर्फ दो वस्त्रों में खड़ी है। कमरे में रखी ड्रेसिंग टेबल में उसने अपना बिंब देखा तो सन्नाटे में सी आ गई। फिर जाने क्यों, अचानक उसकी आँखें डबाडब आँसुओं से तर थीं। जाने यह प्यास को नियंत्रण में रखते रहने का दर्द था, या बंदिशों की दीवारों पर बेबस सर फोड़ते रहने की चोट, एक आक्रोश भी, या किसी नए हंगामे का बेइंतिहा खौफ। काश्मीरा रो पड़ी थी, बोली - 'प्लीज, यह सब मत करो।' पर बुद्धू को अचानक क्रीम कलर की रेशमी चमचमाती सी ब्रा के पीछे के संगमरमरी वक्षस्थल की कल्पना करके बरसों पहले हैदराबाद के म्यूजियम में देखी उस निर्वस्त्र सी संगमरमरी आकृति का ख्याल आ गया था। उसे लगा कि काश्मीरा भी उसी कलाकार की निर्मित संगमरमरी नायाब सी कलाकृति है। पर बुद्धू उसे गौर से देखते-देखते स्वयं भी रो पड़ा क्योंकि काश्मीरा तो उसके सामने थी पर उसे यह अहसास कचोटने लगा था कि काश्मीरा तो जीती-जागती उसके सामने है, पर फिर भी अप्राप्य है वह, अप्राप्य होना चाहती है! बहुत बेबस से बच्चे की तरह काश्मीरा की गर्दन के गिर्द अपनी बाँह का घेरा डाल बुद्धू तड़पता सा बोला - 'बंधन नहीं होने चाहिए काश्मीरा। सब बंधन सभ्यता के हैं। सब बेकार हैं, हमें तोड़ डालते हैं ये बंधन...' 
'तो क्या जानवरों की तरह रहें क्या ई...' काश्मीर इडियट शब्द खा गई या बोल ही नहीं पाई। पर तत्क्षण ज्यों ही काश्मीरा ने देखा उसका शरीर पूरी तरह कपड़ों से मुक्त निरद्वंद्व सा खड़ा चौतरफ आग की लपटें प्रसारित कर रहा है और बुद्धू पहली बार वह हैदराबाद वाली कलाकृति जीती-जागती देख रहा है, उस फ्लैट में एक चीख सी उभरी। जैसे सब कुछ लील देना चाहती हो। अचानक दोनों की आकृतियाँ वह चीख सुनकर काँप गईं। दोनों सकते में आ गए। 
काश्मीरा की माँ आ गई थी। उसने अपने पास की चाबी से फ्लैट का मुख्य दरवाजा धीमे से खोला था पर यह कमरा जिसमें काश्मीरा बुद्धू के साथ थी, कुछ अंदरूनी तरफ था। कमरे में जलती बत्ती देख माँ को अहसास भी हो गया था कि काश्मीरा शायद आ गई है और अपने रूम में आराम फर्मा रही है। पर इस कमरे की भीतरी रोशनी से काश्मीरा की ही नजर दरवाजे पर बने चीर में से कहीं बाहर पड़ी कि उसकी लंबी सी माँ बाहर खड़ी बार-बार अंदर जो कुछ चल रहा है, उसे नजरों से सूँघने की कोशिश में अपनी पोजीशन इधर-उधर एडजस्ट करती अचानक चीख पड़ी है - 'का...शूऊऊऊ...! बाहर आओओओ...!' 
इतनी हिंसक थी वह चीख कि पलभर में ही काश्मीरा पूरी तरह अपने वस्त्रों में थी और उसकी पूरी आकृति काँप रही थी। उसे पता नहीं था कि माँ अप्रत्याशित रूप से इतनी जल्दी आ जाएँगी। पर अब तो उसकी माँ बुद्धू की हालत भी खराब कर देगी। सो उसने क्या किया कि उसी कमरे के कोने में बने एक जालीदार दरवाजे की कुंडी खोल दी। यह दरवाजा दूसरी तरफ बने संकरे से डाइनिंग रूम में खुलता है जो किचन के ठीक बाहर है, और काश्मीरा की माँ जिस कमरे में खड़ी थी, उस कमरे का जो दरवाजा इस डाइनिंग रूम में खुलता है, उसे अभी तक खोला ही नहीं था उस ने। पर काश्मीरा ने कितनी फुर्ती से अपने आँसू पोंछे थे और कितनी फुर्ती से बुद्धू को डाइनिंग रूम के रास्ते बाहर खुले टेरेस में कहीं धकेल दिया था, यह सब बुद्धू को भी चकित कर गया। फिलहाल वह फ्लैट से नीचे जाए कैसे? सीढ़ियाँ तो उस तरफ हैं जहाँ से माँ घुसी थी। बुद्धू लाचार सा टेरेस की आधे कद जितनी ऊँची दीवार पर हथेलियाँ फिक्स करके खड़ा नीचे गली को नजरों से सूँघने लगा। इधर काश्मीरा माँ के पास चली गई तो दोनों के चीखने-चिल्लाने की आवाजें सी आने लगीं। काश्मीरा माँ पर बरस रही थी। बुद्धू कुछ समझ नहीं पा रहा था पर जबरदस्त तू-तू, मैं-मैं चल पड़ी थी और माँ भी खूब बरस रही थी बेटी पर। फिर अचानक क्या हुआ कि 'तड़ाक'! एक तमाचे की सी आवाज आई और बुद्धू को खूब पछतावा हुआ, इस प्रकार काश्मीरा को मुसीबत में डालने पर। माँ ने काश्मीरा के गाल पर थप्पड़ जड़ कर गाल को ही लाल कर दिया था। इतनी बड़ी उमर वाली बेटी के! माँ कह रही थी - 'कौन है वहाँ? लाओ, मैं उसे अभी खत्म करती हूँ।' पर काश्मीरा एक तड़पती हुई सी आवाज में अस्फुट सा बोलती जलती आँखों से उस कमरे के बाहर आ गई। 
बुद्धू के साथ वह भी बेबस सी टेरेस की दीवार के साथ कमर टिकाकर खड़ी रही और बुद्धू जिस तरफ देख रहा था, उससे विरोधी दिशा में एक शून्य की तरफ बस बेबस सी ताकती रही। दोनों पंद्रह बीस मिनट उन्हीं विरोधी-विरोधी दिशाओं में ताकते रहे पर माँ बाहर नहीं आई... और काश्मीरा किसी प्रकार दबे पाँवों से बुद्धू का हाथ पकड़ उसे कमरा पार करा कर सीढ़ियों तक ले आई। दोनों केवल इतना देख पाए कि माँ तो पलंग पर लेटी है पर अपनी जलती आँखों को माथे पर रखी अपनी बाँह से ढके, जाने कितनी कँपकँपी नियंत्रण में करती काँप सी रही थी वह। 
अगले दिन दफ्तर में आने के कुछ ही देर बाद बुद्धू को पता चला कि दफ्तर में एक दर्दनाक घटना घट गई है। वह तो क्लास में गया था पर क्लास में कुछ गपशप सी चल रही थी और इंस्ट्रक्टर के आने के अभी आसार नहीं थे, सो वह कुछ देर सेक्शन में आ बैठा था। उसके सेक्शन में भी केवल दो-तीन लोग थे और बुद्धू तो अपनी इंचार्ज वाली सीट पर बैठा यूँ ही एकाध फाइल पलट रहा था कि काश्मीरा ही उसके पास आई, बोली - 'देखो क्या हो गया है दफ्तर में?' 
'क्या हुआ है?' 
तुम्हारी क्लास में जो सिंगर है न, सर्वठे!... उसने... उसने... ऊपर थर्ड फ्लोर के भी ऊपर जो टॉवर है न, उस पे चढ़कर थर्ड फ्लोर की टेरेस पर छलाँग लगा ली...' चैटर्जी बाई बहुत उत्तेजित सी बाहर से आई थी और यह सुनते ही सेक्शन के दो-चार लोग भी उत्तेजित से बाहर दौड़ पड़े। 
बुद्धू की पूरी क्लास और ट्रेनिंग की दूसरी दो क्लासिज, बल्कि पूरा दफ्तर ही सेक्शनों बिल्डिंगों से बाहर आ गया था। बहुत जोर का सायरन बजाती पोलिस की जीप और उसके पीछे पोलिस की ही दो-तीन और गाड़ियाँ। सारा दिन कार्रवाई चलती रही। दफ्तर के लोग सेक्शनों के बाहर बने गलियारों की गैलरियों पर झुके लगातार नीचे चल रही पोलिस की प्रक्रिया देखते रहे थे। पहले तो पोलिस सर्वठे के शरीर तक पहुँच ही नहीं पा रही थी। थर्ड फ्लोर के टेरेस के बीचों-बीच एक टॉवर है जिसकी गोल-गोल घूमती सीढ़ियाँ हैं, किसी वैज्ञानिक कारण से बनाई गई हैं। टॉवर की छत पर कभी-कभी टेलीस्कोप रखकर सितारों वगैरह को ऑब्ज़र्व किया जाता है। पर सर्वठे ने तो मानो चुन चुन कर टॉवर के टॉप से ऐसे छलाँग मारी कि दुनिया उस तक पहुँचने तक ही अच्छी-भली तपस्या कर ले। जैसे उसने दुनिया से कोई बदला ले लिया हो। एक जालीदार सी दीवार जो उस टॉवर के गिर्द घेरा बनाती है, पर चढ़कर तीन-चार कांस्टेबलों ने टेरेस पर घेरे के अंदर छलाँगें मारीं और दूसरों ने एक रस्सी फेंकी, रस्सी से सर्वठे का शरीर कमर के गिर्द बाँधा गया। फिर उस शरीर को घसीट कर किसी प्रकार घेरे के बाहर थर्ड फ्लोर की टेरेस पर ही पटका गया। सब कह रहे थे कि ज्यों ही सर्वठे टॉवर की छत पर पहुँचा था तो सामने ही सिनेमा हाल के बाहर फुटपाथ पर आते-जाते कई लोग ऊपर देख चिल्लाए भी थे कि अरे अरे...। वो... वो आदमी...' पर वह जैसे सबको अँगूठा दिखाता कूद गया, बड़ी बहादुरी से नीचे डाई मार के! 
कोई कह रहा था - 'क्लास में सुबह-सुबह आ कर चुपचाप बैठा था। किसी से बात नहीं कर रहा था कि उसकी वाइफ आई थी। क्लास में घुसी नहीं वह। उसने तलवलकर को ही इशारे से बाहर बुलाकर एक टिफिन बॉक्स दिया था कि आज सर्वठे का मूड अच्छा नहीं है। घर से झगड़ कर आया है। यह टिफिन उसे दे देना प्लीज... और चली गई थी।' 
काश्मीरा कुछ ही दिन बाद उसे टेबल-टेनिस खेलने के बाद कैंटीन में बैठ समझा रही थी - 'इतना अच्छा सिंगर था...' बुद्धू ने भी कहा - 'हाँ। एक-दो बार बहुत फरमाइश पर उसने शाम को क्लास खत्म होते ही गीत सुनाए थे दो-तीन, बहुत सुरीले...' 
पर काश्मीरा उसकी बात सुनने के मूड में नहीं थी, बोली - 'बीवी का चक्कर था कहीं। जो तुम बकते रहते हो न, सब उसी का नतीजा है समर्थ। बीवी का अफेयर हो तो मियाँ को दिन में तारे नजर आने लगते हैं। कहते हैं पिछली रात भर उसका झगड़ा चल रहा था। बीवी अपने घर से अपने बचाव के लिए दो-चार मुस्टंडे ले आई थी और रात भर दोनों चीखते रहे थे। मुस्टंडे बीवी की ताकत बनकर साथ के कमरे में चुपचाप बैठे रहे। सुबह नाश्ता-वाश्ता किए बिना ही दफ्तर आ गया था सर्वठे... और...' काश्मीरा ने अपना निष्कर्ष उसे बता दिया - 'यह समाज ये सब बर्दाश्त कर ही नहीं सकता...' बुद्धू के मन में अपनी बात दबी-दबी सी उठी और फिर जैसे उसकी बात अंदर ही अंदर सहम कर पूरी तरह दब सी गई - 'फिर भी यह सब चलता रहेगा।' काश्मीरा ने तो उसे बंबई का भी एक किस्सा सुनाया। वह ट्रेनी बंबई से आया था, यहीं लॉज में रहता था। सब कहते थे उसने अपनी बेटी के लिए बंबई में कोई ट्यूटर रखा था और बीवी उसी को अपना दिल दे बैठी। दुखी रहता था और यहाँ उसे सब समझाते थे कि हिम्मत करके तलाक ले सकते हो तो लो, नहीं तो अपने आपको क्यों तोड़ रहे हो। यह सब तो इनसानी कमजोरी है न एक प्रकार की...! 
'और एक दिन जानते हो क्या हुआ? उसकी बीवी ने वहाँ कहीं कोई फैसला ले लिया शायद। उसे एक इनलैंड लेटर आया था। उस समय तो वह क्लास में बैठा उस इनलैंड लेटर को पढ़ने लगा और पढ़ते-पढ़ते उसके होंठों से कुछ शब्द से फूटे और वह साथ-साथ एक तरफ लुढ़कता भी जा रहा था... जैसे पानी में डूबते व्यक्ति के मुँह से गड़ गड़ गड़ गड़ करके पानी के बुदबुदे निकले जाते हैं... मि. रॉय वहीं खत्म!... 
बुद्धू ने 'पर्ल' रेस्तराँ में काश्मीरा से पूछा था - 'मम्मी ने उसके बाद कुछ कहा?... 
काश्मीरा सख्त सी हो गई - 'मेरी मम्मी और मेरे बीच की बातों से कुछ मतलब मत रखना तुम बता देती हूँ। वह मेरी माँ है समझे... चाहे मुझे जिंदा जला दे...' 
बुद्धू ने क्या किया कि अँधेरे का फायदा उठाकर काश्मीरा के कपोल की तरफ अपने होंठ बढ़ाए ताकि उसका मूड ठीक कर सके, पर काश्मीरा ने भी अँधेरे का ही फायदा उठाकर बाएँ हाथ से एक तमाचा सा बुद्धू के गाल पर जड़ दिया और कॉफी किसी प्रकार खत्म करके तेजी से बाहर आ गई। बुद्धू उठकर काउंटर पर ही बिल चुका कर अधूरी कॉफी छोड़ बाहर काश्मीरा के पीछे-पीछे आ गया पर काश्मीरा रुकने के मूड में नहीं थी। वह जाने खुद को सँभालने की कोशिश कर रही थी, या आस-पास के सब कुछ को लताड़ने की! 
काश्मीरा बुद्धू को दफ्तर घुमा रही है आज, जाने क्यों? कह रही है - 'वो देखो, इस बिल्डिंग के पहले माले के गलियारे में एक मि. पाल्सीकर बैठता है, पता है, वह सेक्शन में क्यों नहीं बैठता?' 
'क्यों?' 
चलो न देखते हैं!' और काश्मीरा बड़े व्यंग्यात्मक टोन में बात करती-करती बुद्धू को पहले माले पर ले गई। गलियारे में एक सेक्शन के बाहर एक पागल सा आदमी बैठा था। टेबल और कुर्सी... और उसने अपने दोनों हाथों में अपना चेहरा पकड़कर बंद कर रखा है। पर बुद्धू जैसे काश्मीरा की ही खिल्ली उड़ाने पर उतारू है आज, बोला - 'सारा दिन ऐसे ही बैठता है और शाम को घर चला जाता है... पता है क्यों?' 
काश्मीरा चौंक गई। इसे तो पता है, और अभी ऐसे बन रहा था जैसे जिज्ञासा हो बहुत और यह इस आदमी को देखने ही मेरे साथ आया हो। बोली - 'क्यों?' 
बुद्धू हँस पड़ा, बोला - 'आज क्या तुम मुझे डिपार्टमेंट के पागल लोगों का वर्कशाप दिखाने निकली हो? इसे भी जरूर इसकी बीवी ने सताया होगा!' 
'ह्म्म्म! और यह हर रोज सर उठाकर सिर्फ एक शिकायत अपनी बीवी के खिलाफ लिखता है और दफ्तर से निकलते समय वह शिकायत बाहर ऑफिस के ही एक लेटर बॉक्स में डालकर चला जाता है... उम्मीद में रहता है कि ऑफिस में कोई तो कभी उसकी सुनेगा!...' 
'आगे मैं बताता हूँ...' 
'बताओ सा'ब। वही बताओगे न जो मैं बताने जा रही हूँ... चलो कहीं और चलकर एक और...' 
'बहुत बोर कर रही हो आज काश्मीरा तुम मुझे। पता है, नीचे इसी बिल्डिंग के ग्राउंड फ्लोर में एक आदमी अपनी कमीज उतार कर बनियान पहनकर बैठता है। कभी-कभी बनियान और पाजामे में भी नजर आता है... उसकी बीवी यहाँ नौकरी नहीं करती पर सारा दिन एक प्रदर्शनी की आइटम की तरह उसके सामने स्थिर सी बैठी रहती है। इस आदमी को ऑफिस ने सिर्फ कुछ टी.पी. पपेरों के बंडलों की सिलाई का काम दे रखा है जो दफ्तर में रफ काम में आ सकें। उसकी बीवी भी सारा दिन उसके काम में मदद करती है। दोपहर को पीपल के पेड़ के चबूतरे पर जा कर दोनों बैठते हैं और वह एक-एक कौर उसे खाना खिलाती है... 
'पता है। वह आदमी शक-शक में ही पागल हो गया था...' बुद्धू आगे बढ़ा - 'और उसकी बीवी इतने साल से उसकी नजरों के सामने दिन भर बैठी रहने को अभिशप्त है। बाथरूम भी जाते हैं तो दोनों इकट्ठा... सेक्शन के लोगों की घिन भरी नजरें दोनों का पीछा करती हैं... कोई-कोई हँस पड़ता है... हाहा...' 
बहरहाल! एक दिन काश्मीरा और बुद्धू के बीच आ कर चैटर्जी बाई बैठी। अपने चौंकाने वाले अंदाज में बोली - 'समर्थ, पिछले साल पता है एक मजेदार बात हुई। एक पीयन है उसका किसी औरत से चक्कर हो गया था। उसकी बीवी ने आ कर यहाँ शिकायत की कि मेरे मायके के कुछ लोग गुजरात के सुरेंदरनगर में रहते हैं। इसकी ट्रांसफर वहीं कर दो। ऑफिस ने ट्रांसफर ऑर्डर तो निकाल दिया, पर पता है, औरत आ कर फिर रोने लगी। दरअसल टाइप की भूल हुई और दिल्ली हेडक्वार्टर से ऊपर वालों के हस्ताक्षर भी हो गए। ऑफिस अपनी इतनी बड़ी भूल भी वापस लेने में बेइज़्जती समझ रहा था। उसका ट्रांसफर सुरेंदरनगर की जगह हो गया सुंदरनगर! हा हा'... 
बुद्धू बोला - 'सुंदरनगर तो हिमाचल में है!' 
हा हा... सुंदरनगर में उसकी बीवी कह रही थी ये बदमाश किसी और को पटा लेगा! यह तो है ही ऐसा... हाहा...' 
ट्रेनिंग पूरी होते न होते जैसे एक-दो स्कैंडल और तैयार पड़े थे, बुद्धू को लग रहा था जैसे इस बार उसे यह सब ही सुनने को मिल रहा है। उसने पढ़ाई में मन लगाने की खूब कोशिश की थी पर कुल मिलाकर उसे यही लग रहा था कि इस बार बाकी ट्रेनियों की तरह वह भी सिर्फ आसानी से पास ही हो पाएगा! 
यसोधां क्लास में आ कर एक बार सबको डाँट गई थी कि 'यह ट्रेनिंग आप सब की आखिरी ट्रेनिंग है। कुछ टफ है, पर इसे अच्छी तरह पढ़कर आप लोग अपने समय पर डायरेक्टर तक की पोस्ट तक प्रोमोट हो सकते हो। डायरेक्टर जैसी पोस्ट सीनियारिटी पर ही नहीं मिलती, वरन डिपार्टमेंट संबंधी ज्ञान पर मिलती है। बहुत टफ इंटरव्यू होता है! सिलेक्शन पोस्ट कहते हैं उसे।' 
और अगले दिन ट्रेनी इस बात को लेकर खुश तो थे कि यसोधां तो एक साल के डेपुटेशन पर मोंट्रील जा रही है, पर उसके जाने को उतनी ही जल्दी मंत्रालय की ओर से लाल झंडी भी दिखा दी गई। जब तक कोई और एडिशनल सी.डी. नहीं आ पाता तब तक यसोधां यहाँ से हिल नहीं सकती। इधर परीक्षा की तैयारी करते-करते खबर उड़ी कि चित्रे बाई आज ही शादी कर रही है, चक्रवर्ती की बीवी फ्लाइट पकड़कर अपने भाई के साथ यहाँ पूना आ धमकी है! 
सब की नींद हराम हो गई। क्लासिज तो लग ही नहीं रही थीं जैसे। सबको पता था कि तीन दिन से दोनों ऑफिस ही नहीं आ रहे। पर तलवलकर ही लपकता हुआ क्लास में आया था और बहुत उत्तेजित सा बोला था - 'अरे! देवगिरिकर में जहाँ चित्रे बाई का घर है न, उसके पास ही एक कम्यूनिटी सेंटर है, उसमें दोनों की शादी हो रही है आज'... 
'पर तल्लू तुझे कैसे पता?' 
'पता है। पक्का पता है। वहीं उसी इलाके में डेटा सेक्शन का शिरोडकर रहता है न। कह रहा है चक्रवर्ती की बीवी अपने भाई को भी लाई है।' 
और बारह बजते न बजते चक्रवर्ती की बीवी उत्तेजित सी दफ्तर की पहली मंजिल के गलियारे को जिसमें यसोधां का चैंबर है, कुचलती हुई सी बहुत गुस्से में आगे बढ़ रही है। उसके हाथ में एक मूवी कैमरा भी है जिस से संभवतः वह उस गैरकानूनी शादी की तस्वीरें खींचकर पति का गिरेबान पकड़कर उसे अदालत में घसीट ले जाएगी। उसका भाई ऐसी भंगिमा बनाए है जैसे अपने बहनोई को पीटेगा वह। कुछ जिम्मेदार ऑफिसर यसोधां के पी.ए. मि. स्वामी जो कि अपनी चमड़ी की जूतियाँ तक बनवाकर अपने साहब-साहिबिनियों के पैरों में पहनवाने का इच्छुक रहता है, के कमरे में इकट्ठा हो गए हैं। यसोधां ज्यों ही इस औरत की दास्तान सुनती है, फौरन घंटी बजा कर चपरासी पर ही चीखती है - 'मि. स्वामी को बुला लाओ...' 
चक्रवर्ती की पत्नी उत्तेजित है जैसे वह स्वामी को ही कच्चा खा जाएगी। यसोधां ने उससे पूछा भी - 'आप तो गुवाहाटी में बैठी थीं तो आपको किस ने बताया कि आज ही शादी हो रही है?...' 
'उसी बदमाश ने...' 
कौन सा बदमाश?' 
'मेरा हसबैंड और कौन...?' 
यानी चक्रवर्ती ने कल ही रात ट्रंक काल करके बीवी को बता दिया था कि आज ही वह शादी करेगा और कि अब उसके जिंदगी में वापस लौटने की उम्मीद उसकी वह बीवी न करे जिसके साथ उसने सात फेरे लगाए और अग्नि के सामने कई किस्म की शपथें खाई थी! 
स्वामी आया तो यसोधां ने उसे बहुत कड़क आवाज में कहा - 'यह कौन सा ट्रेनी है? मुझे क्यों नहीं पता अब तक यह बात? शादी कहाँ हो रही है?' 
स्वामी सब कुछ बता गया कि कल शाम ही कुछ लोग पता कर आए थे। और कि यह शादी देवगिरी करके एक कम्यूनिटी सेंटर में आज तीन बजे होनी है...' 
'इस औरत को तो नहीं पता कहाँ हो रही है शादी? यह तो हम से पूछ रही है!' 
'मैडम हम दस जने सोच रहे हैं कि यहाँ से फौरन कार वगैरह लेकर जाएँ। कम से कम चित्रे बाई को तो समझा दें, कि ऐसा न करे। किसी का घर...' 
और काफिला चल पड़ा देवगिरीकर। चार कारें थीं और ऑफिस के जितने जिम्मेदार ऑफिसर उनमें बैठ सकते थे, बैठ गए देवगिरीकर जाने को, जो यहाँ से लगभग छ किलोमीटर दूर है। यसोधां ने स्वामी से उतनी ही कड़क आवाज में कहा था जैसे पहले बोल रही थी - 'कैच हिम। एंड ब्रिंग हिम टु मी। आई विल कट हिम इन टु पीसिज...' और यसोधां कहकर गुस्से में अपनी एक फाइल बगल में थामे अपने किसी काम से चली गई चैंबर से बाहर। 
उस कारों के काफिले में दो जने ये भी बैठे थे... मिसेज चक्रवर्ती और उसका भाई। 
पर इन सबसे पहले ही एक ऑटो वहाँ पहुँच चुका था जहाँ शादी हो रही थी। सब तैयारियाँ हो चुकी थीं। शादी का मंडप सज चुका था। पंडित तैयार था। चित्रे बाई घर से लड़ झगड़ कर अपने बूढ़े चाचा को लाई थी जिसके यहाँ वह अपने माँ-बाप के मरने के बाद इतने वर्ष जीती रही थी। 
काश्मीरा और बुद्धू का ऑटो पहले यहाँ पहुँचा था तो काश्मीरा ऑटो के इस स्थल तक पहुँचते ही ऑटो से कूद पड़ी थी और उसने दौड़कर चित्रे बाई को खोज लिया, उसे खींचकर एक तरफ ले गई पर उसकी चित्रे बाई सुनने को तैयार खड़ी हो न यहाँ! चित्रे बाई तो पूरी तैयारी कर चुकी थी यहाँ चक्रवर्ती की बीवी के आशियाने को जलाने की और उसकी राख पर अपने इश्क का महल खड़ा करने की! उसे काश्मीरा ने सिर्फ इतना ही कहा था - 'अपनी ही जिंदगी बर्बाद कर रही हो तुम। उसकी वाइफ इस शादी को इल्लीगल प्रूव करके ही छोड़ेगी और तुम...।' 
चित्रे बाई भी आक्रामक थी - 'चाहे तुम कुछ भी कहो, मैंने उसे अब अपना लिया है। वह अब मेरा है, किसी और का कैसे हो जाएगा वह!...' 
'यू आर अ मैड बिच... तुम्हें शादी की भूख है तो...' 
पर चित्रे बाई तो अपनी सबसे अच्छी सहेली काश्मीरा पर ही चीख पड़ी और उसे मारने को हाथ तक उठाना चाहती थी, बोली - 'शट अप...' बुद्धू इस सारे तमाशे को देख छोटे बच्चे की तरह सहम सा गया था। तब तक हंगामा और बढ़ गया। ऑफिसरों का काफिला आ चुका था। स्वामी चित्रे बाई से सँभल-सँभल कर बात करने लगा। बहुत बनावटी सा, बेबस होने की एक्टिंग करना खूब जानता है वह, बोला - 'मैडम यसोधां यहाँ आ सकती है। वो यह सब कभी बर्दाश्त नहीं करेगी...' 
पर चित्रे बाई स्वामी को ही बहुत कटाक्ष भरी नजरों से देखने लगी, बोली - 'मि. स्वामी! तुम यहाँ खड़े हो, क्या तुम्हें पता है कि घर में तुम्हारी बीवी क्या कर रही है? जाओ जाने क्या कर रही हो वह...' 
स्वामी को चित्रे बाई से ऐसी घटिया जबान की ही उम्मीद थी। इधर मिसेज चक्रवर्ती के भाई ने मि. चक्रवर्ती से पकड़-धकड़ करनी चाही तो चित्रे ने उस पर हमला सा कर दिया, उसे धक्का देती बोली - 'कौन हो आप? दफा हो यहाँ से!...' 
मिसेज चक्रवर्ती अपने घर पर डाका डालती इस औरत की हिंसात्मकता के आगे सहम सी गई, बल्कि बुरी तरह दब गई। पर मि. चक्रवर्ती को वह दूर से ही नीजारी सी करने लगी - 'ठीक है। तुम मुझे छोड़ दो। पर प्लीज, मुझे अकेले में सिर्फ और सिर्फ एक पाँच मिनट का टाइम तो दो...' 
कोई सफल न हो सका और देखते ही देखते दोनों गायब भी हो गए। उस कम्यूनिटी सेंटर से खिसक कर दोनों कहाँ चले गए इसका किसी को पता ही नहीं चल रहा था, पंडित भी जाने कहाँ रफ्फू चक्कर हो गया। पर घंटे भर बाद ही दोनों आ गए, और दोनों विवाहित थे अब। चक्रवर्ती अपनी बीवी को एक तरफ ले जा कर समझा रहा था - 'जो हुआ सो हुआ। अब इस शादी को स्वीकार कर लो। जितना चाहोगी...' 
पर मिसेज चक्रवर्ती ने मि. चक्रवर्ती की कमीज को कहीं से पकड़ लिया और उसमें जाने कहाँ से ताकत आ गई, वह पति पर बरसने लगी और बोली - 'इस अफलातून चार सौ बीस औरत से मुझे ऐसी ही उम्मीद थी। यह तुम जैसे अच्छे इनसान को अपने जाल में फाँस लेगी। यह कौन सी डायन आ गई मेरी जिंदगी में पुष्कर, मैं तुम्हें छोड़ूँगी नहीं...' और दफ्तर के लोग उसे सँभाल कर चले गए। मिसेज चक्रवर्ती का भाई दूर खड़ा होकर मूवी से अपनी चीखती हुई बहन और उस नवदंपत्ति की तस्वीरें भी ले रहा था पर चित्रे बाई बेशर्मी से हँसकर बोली - 'अच्छा है, मेरे प्यार का कोई तो सबूत कैद कर रहे हो कैमरे में! रील खत्म हो जाए तो सामने एक दुकान से मिल जाएगी। हमारे फोटो एल्बम्स भी बना लो... पर मि. चक्रवर्ती ने हाथ देकर चित्रे बाई को रोक दिया। 
ट्रेनिंग की परीक्षाओं में ही एक इग्ज़ामिनेशन स्कैंडल हो गया और उसके कारण एक और डबल इश्किया स्कैंडल खुल गया! 
दफ्तर में एक बर्वे बाई थी जिसका पति पिछले साल किचन में स्टोव जलाते-जलाते आग लगने से हस्पताल में चल बसा था, पूरा एक महीना संघर्ष किया उसने जिंदगी और मौत के बीच। पर दफ्तर की चर्चा कुछ और ही थी, कि बर्वे बाई ने पति का दरअसल मर्डर किया था। ऑफिस वाले बर्वे बाई को पोलिस के चंगुल से बचा लाए, क्योंकि यह तो इतने बड़े मंत्रालय का ऑफिस था न! पर कोई-कोई यह भी कहता था कि नहीं, बर्वे बाई के पति ने आत्महत्या की थी। राम जाने क्या था? पर अब देखें दफ्तर में नारी-पुरुष संबंधों का ऊँट किस करवट बैठता है! जिस समय बर्वे बाई का पति चल बसा, उस समय बर्वे बाई की नौ साल की एक बेटी थी और एक संतान उसके गर्भ में पल रही थी! 
इधर ट्रेनिंग की परीक्षाएँ शुरू होती हैं। परीक्षा भवन में ही ठीक चौथे पेपर में एक इग्ज़ामिनेशन स्कैंडल खुलता है जिसने पूरे ऑफिस को ही हिलाकर रख दिया था। एक थे मि. राने। राने ने परीक्षा में नकल करने का एक अति उत्तम तरीका निकाला जो पहले किसी ने यहाँ सोचा भी नहीं था। राने ने क्या किया कि पहले पर्चे से एक दिन पहले कहीं ट्रेनिंग सेक्शन से एक खाली उत्तर पुस्तिका उड़ाकर घर ले गया। इस ट्रेनिंग में तो महत्वपूर्ण प्रश्न सबको पता होते ही हैं। राने ने महत्वपूर्ण प्रश्नों के उत्तर पिछली रात घर में ही किताबों आदि से लिख लिए और हर उत्तर की उत्तर पुस्तिका शीट्स अलग-अलग कर लीं। परीक्षा भवन में उसने क्या किया कि वहाँ मिली उत्तर पुस्तिका के कई खाली पन्ने पिन को उखाड़कर अलग कर लिए और उन के स्थान पर लिखकर लाए हुए पन्नों में से जो पन्ने आज के पेपर में उपयोगी थे, वे सब फिट करके उत्तर पुस्तिका लगभग ठीकठाक कर ली और प्रश्न पत्र के अनुसार उत्तरों से पहले केवल प्रश्न संख्या या भाग-वाग लिख दिए और बैठा रहा, या लिखने की एक्टिंग करता रहा। ठीक दो घंटे बाद उसने उत्तर पुस्तिका निरीक्षक के हवालेकर दी। जो खाली पन्ने उसने उखाड़े और भरे हुए काम नहीं आए वे भी नजर बचाकर घर ले गया। घर से फिर उत्तर लिख लाया और अगले दिन वही किया। पर जब तीसरे दिन के लिखकर लाए हुए उत्तर चौथे दिन फिट कर रहा था तो सफेद धोती, सफेद कमीज और काले फ्रेम वाले चश्मे में कमरे में टहलते इंस्ट्रक्टर गंगोपाध्याय ने उसे ताड़ लिया। उसे दरअसल शक तो पहले भी तीनों दिन पड़ता रहा, पर आज उसने कड़ी नजर रखी तो राने को रंगे हाथों पकड़ने में सफल हो गया। राने का मामला ऊपर तक चला गया और यसोधां ने उसका केस एक अर्जेंट टी.पी. मैसेज हेडक्वार्टर दौड़ाकर दिल्ली दरबार से निवेदन किया कि यह केस सतर्कता अनुभाग में दे दिया जाए! पर हेडक्वार्टर से टी.पी. द्वारा ही उत्तर आया कि एडिशनल सी.डी. स्वयं अपने स्तर पर इस मामले की छानबीन करें और उचित कार्रवाई करें। यसोधां ने फिलहाल अगले दो पेपरों और वाइवा परीक्षा के लिए राने को डिस्क्वालिफाई कर दिया और जाँच शुरू हो गई। 
पूना स्टेशन से एक सौ चार नंबर बस पकड़ो तो चार-पाँच स्टॉप बाद आता है बंड गार्डन। इस गार्डन का नाम दरअसल महात्मा गांधी पार्क है। राने साइकिल पर बंड गार्डन के बाहर से होता हुआ नागपुर चाल के गुंजन सिनेमा के पीछे बने अपने घर की तरफ जाता है रोज। आज बंड गार्डन के बाहर से गुजरा कि उस ने फिलहाल यूँ ही सोचा था कि बंड गार्डन में घुस कर कुछ रंगीन से नजारे देख लेता हूँ। इसी गार्डन के सामने ही कोरेगाँव पार्क इलाका है और वहीं है ओशो, यानी रजनीश का आश्रम। रजनीश का आश्रम यहाँ अक्सर चर्चा का विषय बना रहता है। रजनीश की अपनी फिलॉसोफी क्या है यह तो एक अलग विषय है पर पूरे पूना शहर में जर्मनी, फ्रांस, स्विटजरलैंड से लेकर यूरोप के कई छोटे-मोटे देशों के युवक युवतियों ने कोरेगाँव पार्क को ही यूरोप सा बना रखा है। लगभग अधनंगे से रहने वाले ये जोड़े एक-दूसरे की गर्दनों में बाँहें डाल रस्तों पर चुंबन तक लेते रहते हैं सो यहाँ के युवकों के लिए कुतूहल का विषय बने हुए हैं, किसी-किसी की नजर में ये सब एक सामाजिक समस्या सी बनकर उभरते हैं। राने अंदर ऐसे ही जोड़ों को कुतूहल से देखता पार्कों के बीच बने सीमेंटिया रास्ते पर पैदल चलता साइकिल खींचता जा रहा था। उसका परिवार तो बड़ौदा में था और वह यहाँ अकेला रहता था और इन दिनों सबसे मुँह छुपाता फिरता था। चेहरे पर डिप्रेशन की छाया और किसी से अधिक बातचीत न करना। उसके खिलाफ जाँच जो चल रही थी। उसे यसोधां ने अपने चैंबर में बुलाकर खूब झाड़ा था, इतना कि उसकी फिलहाल घिग्घी बंध गई थी। यहाँ बंड गार्डन की ताजा हवा और रंगबिरंगे फूलों की सुगंध के बीच ये नजारे देख वह जैसे डिप्रेशन से मुक्ति पा लेना चाहता है कभी-कभी। पर अचानक साइकिल को आगे बढ़ाते-बढ़ाते राने की नजर पड़ती है एक पेड़ की ठीक छाँव में - 'अरे! यह तो बर्वे बाई है! जिसके पति ने आत्महत्या की थी! यहाँ वह किसकी बाँहों में बैठी है?' राने हैरान था। राने ने चुपके-चुपके साइकिल उसी सीमेंटिया रास्ते पर पैदल-पैदल आगे सरकाई और जो उसे शक था, वही सही निकला! वह तो साला बदमाश गंगोपाध्याय है! वही सफेद लंबी सी कमीज और सफेद धोती। आँखों पर काले फ्रेम वाला चश्मा। गंगोपाध्याय को देख वह जल सा जाता है। उसे गंगोपाध्याय ने ही तो बर्बाद किया था परीक्षा भवन में! उसे न पकड़वाता तो! 
बस, एक हफ्ते तक राने सक्रिय रहा। जैसी चालाकी उसने परीक्षा भवन में उत्तर पुस्तिका के शीट्स को आपस में अदल-बदल करने में दिखाई थी, वैसी ही किसी फुर्ती के लिए उसका दिमाग काम करने लगा। रजनीश आश्रम के कई जोड़े तो बसों में लोगों से पैसे तक माँगते रहते थे। राने ने एक जोड़े को पटा लिया। गंगोपाध्याय हफ्ते में तीनेक बार तो इस गार्डन में बर्वे बाई के साथ आता ही है! यहाँ कुछ रजनीशिया जोड़े ऐसे भी हैं जो गार्डन में ही कहीं बैठकर लोगों की टाँगों की मालिश करते हैं और पैसा कमाते हैं। कोई-कोई रूमाल बेचता है तो कोई फाउंटेन पेन या बसों की तरह यहाँ भी पैसे माँगता रहता है। कहते हैं दिन भर में यूरोपीय सुंदरियों या आकर्षक युवकों के प्रति भारतवासियों की कमजोरी के कारण डेढ़-दो सौ इनकी जेबों में आ जाता है और रात कहीं भी व्हिस्की के एक क्वार्टर के साथ चिकन नॉन खाते हैं और मजे उड़ाते हैं ये फिरंगी भक्त लोग। कइयों के तो पासपोर्ट वीजा के कागजात भी ठीक नहीं हैं और अखबार में आता रहता है कि रजनीश के चेलों के खिलाफ कम से कम आठ सौ मुकदमे पासपोर्ट या वीजा संबंधी चल रहे हैं। बस, राने ने एक जोड़े को पटा लिया जिसके पास एक कैमरा था जिस से क्लिक करने के मिनट भर बाद ही तस्वीर बाहर आ जाती है! 
राने के हाथ में थी छ रंगीन तस्वीरें! उसे अपना गम फिलहाल भूल गया। उसने ट्रेनिंग सेक्शन से किसी प्रकार गंगोपाध्याय के घर का एड्रेस पता कर लिया। फिर उस एड्रेस से गंगोपाध्याय की बीवी तक पहुँचा वह। और राने की मेहरबानी से गंगोपाध्याय की बीवी को अपने ऑफिस में बैठे-बैठे 'उस फ्रॉड औरत' के साथ बेंच पर रोमांस कर रहे अपने पति की रंगीन तस्वीरें प्राप्त गईं! पर यहाँ इस त्रासद कथा में थोड़ा सा त्रासद पेच और भी है। गंगोपाध्याय की बीवी के खिलाफ तो खुद गंगोपाध्याय कई दिन से जासूसी कर रहा है या किसी से करवा रहा है। पति को अधिक सस्पेंस में न रखकर वह खुद उसे बता चुकी थी कि अब वह जल्द ही उससे तलाक भी ले सकती है! 
पर बर्वे वाली बात ऑफिस में फैलते देर न लगी क्योंकि गंगोपाध्याय की बीवी को अब और क्या सबूत चाहिए थे! उसने बहादुरी से क्या किया कि ऑफिस में एक शिकायत लिखकर भेज दी कि 'आपके ऑफिस की कोई बर्वे बाई मेरे पति के साथ गुलछर्रे उड़ा रही है और कि हमारी तो एक बच्ची भी है, मेरे पिता और मायके के दूसरे लोग जलपाईगुड़ी में रहते हैं।' उसकी यह शिकायत लेकर आ रहे हैं राने साहब खुद! आज उनकी हिम्मत जाने कैसे बढ़ गई है? कि सीधे जा रहे हैं यसोधां के चैंबर में! स्वामी ने उन्हें रोका भी पर वह स्वामी की इजाजत के बिना सीधे जा कर बैठ गए फाइलों के दो मीनारों के बीच चश्मा चढ़ाए एक फाइल में गुम सी दिखती एडिशनल चीफ डायरेक्टर यसोधां के ठीक सामने! 
यसोधां तो तनाव में थी और फाइलों को पढ़ रही थी कि यह साहेब आ कर सामने बैठ गए हैं। उसने तीखी सी नजर उनके चेहरे पर डाली और बोली - 'आपके मामले में मैं ने ट्रांसफर रिकमेंड की है। आपका ट्रांसफर डिब्रूगढ़ कर दिया जाएगा और साथ में तीन साल के लिए इंक्रीमेंट भी रोक दी जाएगी! नउ गेट्ट आउट फ्रॉम हेअर!' 
पर राने साहेब कहते हैं - 'मैडम, मैं अपने लिए नहीं आया। इंस्ट्रक्टर गंगोपाध्याय इन दिनों इम्मोरल कंडक्ट पर उतारू हो गए हैं। उनका बर्वे बाई से इल्लीसिट अफेयर चल रहा है। गंगोपाध्याय की पत्नी इन दिनों सुबह शाम रोती रहती है। कहीं वह सुसाइड न कर ले। यह शिकायत उसने मुझे दी है कि मैं ऑफिस में जमा करा दूँ...!' 
यसोधां चौंकी हुई सी लगी और उसने राने से वह शिकायत की ऐप्लीकेशन ली तो व्यस्तता के कारण अनमने मन से थी पर फिर पल भर में ही वह शिकायत पढ़ भी डाली। पढ़ते-पढ़ते उसकी नाक की ढलान पर नीचे फिसले चश्मे के शीशों के ऊपर उसकी गुस्सैल आँखें नजर आ रही थीं और राने उन आँखों के गुस्से की गहराई नाप कर खुश सा हो रहा था। अब गंगोपाध्याय पछताएगा कि कैसे किसी 'शरीफ और ईमानदार' आदमी का कैरियर तबाह किया जाता है? राने को पता है कि चित्रे बाई और मि. चक्रवर्ती पर ही मैडम को इतना गुस्सा है कि वे दोनों तो उसके बाद डेढ़ महीने से ऑफिस ही नहीं आ रहे। ट्रेनिंग तक छोड़ दी थी और न ही परीक्षा देने आए। बल्कि मि. चक्रवर्ती को तो उसके साले ने आखिर एक जगह पकड़ ही लिया था और कुछ और लोगों की मदद से डरा धमका कर वापस गुवाहाटी ले भी गया था। अब चित्रे बाई को सब महिलाएँ शर्मिंदा करती रहती हैं कि आखिर तो जिसका हक था वह अपने पति को ले ही गई। तुझे क्या मिला थोड़ी सी इश्कबाजी कर के! चित्रे बाई चुप है और दो-तीन बार वह कोरियर से शर्ट पीसेज या कैमरा वगैरह गिफ्ट के तौर पर चक्रवर्ती को भेज चुकी है पर उसके कोरियर तो अब नियमित रूप से लौटकर आ जाते हैं। लोगों की नजरें कोरियर मैन को दूर से ही पहचान लेती हैं, जैसे कहते हैं - 'खत का मजमून पहचान लेते हैं लिफाफा देखकर'... 
अब चित्रे बाई के बारे में यही कहा जाता है कि वह तो बनी थी दुल्हन एक रात की, और कि उसका दूल्हा तो अपनी अग्नि के फेरों वाली दुल्हन की गोद में जा छुपा...' सब लोग ऐसी ही बातें करते हैं। सब कहते हैं कि चित्रे बाई को गम नहीं। थोड़े दिन प्यार की शराब उसने गटक ली, अब ट्रैजेडी क्वीन बनकर जिंदगी गुजार रही है और क्या।' 
'इससे तो काश्मीरा सही रही,' कोई-कोई यह भी कहता। 
यासोधां ने शिकायत तो पढ़ ली पर राने की हिम्मत देखें, यसोधां से बोला - 'जहाँ कैंटीन है और स्पोर्ट्स रूम, वहाँ गंगोपाध्याय की वाइफ एक नोटिस बोर्ड के अंदर अपने पति की और बर्वे बाई की तस्वीरें भी टाँग गई है! नोटिस बोर्ड के बाहर ताला लगा है...' 
यसोधां के तो नाक में दम आ गया है, आए दिन ऐसी बातें सुन-सुनकर। पर आज वह जो फाइल पढ़ रही थी उसमें बहुत गंभीर सा कोई डेटा था और वैज्ञानिक थीसिस थी कोई, जिस से वह ध्यान हटाना नहीं चाहती थी। 
दोपहर तीन बजे का दृश्य देखने योग्य था। यसोधां के साथ खड़ा है स्वामी। यसोधां बेजार सी। उसके साथ पूरा एक ग्रुप खड़ा है कैंटीन और स्पोर्ट्स रूम के बीचोंबीच के गलियारे में। स्पोर्ट्स रूम में जो दो-चार लोग तीन-चार बजे भी टुडुक्-टुडुक् करके टेबल टेनिस के मजे ले रहे थे, वे सब भाग गए थे। गलियारे में जो नोटिस बोर्ड कैंटीन और स्पोर्ट्स संबंधी सूचनाओं के लिए होता है उसमें टँगी हुई हैं गंगोपाध्याय और बर्वे बाई के इश्क की तस्वीरें! इस सनसनी से थोड़ी दूर एक ग्रुप कैंटीन में कहीं छुपा खड़ा था और सब लोग किसी खिड़की से देख रहे थे, और इन सब लोगों के बीच कहीं छुपा खड़ा था बुद्धू! तस्वीरों में एक बेंच पर बर्वे बाई की छाती में अपना सर गर्क किए उस में गुम से बैठे हैं गंगोपाध्याय! उनके दाएँ हाथ में उनका काले फ्रेम वाला चश्मा अलग से पकड़ा हुआ भी पहचाना जाता है। बर्वे बाई का चेहरा तो साफ है! उस रजनीशिया जोड़े का कमाल था कि कहीं गार्डन की तस्वीरें लेने के बहाने बेंच पर बैठे या झाड़ियों के पीछे छुपे, इस इश्किया जोड़े पर भी क्लिक करते रहते थे रोज। दूसरी तस्वीर में एक पेड़ के तने से टेक लगाए खड़ी है हीरोइन और उसकी गर्दन को अपनी बाँह का हार सा पहनाए होंठों को होंठों से ओवरलैप किए खड़े हैं धोती कमीज में लेस प्रबुद्ध इंस्ट्रक्टर मि. गंगोपाध्याय जो अपने समय ट्रेनिंग में फर्स्ट भी आए थे! ऐसे ही ये सब तस्वीरें देख यसोधां को जाने क्या हुआ कि अचानक जाने क्या बुदबुदा कर काफी खिन्न सी बोली - ओफ! गॉड! अपने हसबैंड के खिलाफ एक वाइफ के गट्स तो देखो!' 
स्वामी बोला - 'गंगोपाध्याय कह रहा है मैडम ये तस्वीरें उसकी वाइफ यहाँ आ कर लगा ही नहीं सकती! ये तो राने...' 
यसोधां इस विषय से तुरंत झटके के साथ बाहर आना चाहती थी। उत्तेजित सी बात को खत्म करने के अंदाज में बोली - 'मि. स्वामी, इनफ इज इनफ। आप एक ब्रिक लाओ और यहाँ का ताला तोड़कर ये सारी तस्वीरें बाहर निकाल लो! क्योंकि ये तस्वीरें ऑफिस की एक लेडी की हैं आफ्टर आल!' 
स्वामी जब तक दौड़कर कैंटीन के बाहर से ही एक ईंट उठा लाए तब तक एक ठिगने से चमचे ने दौड़कर उसे आधे रास्ते में ही रोककर एक ईंट पकड़ा दी। स्वामी ने नोटिस बोर्ड के ताले पर ईंट लेकर जोर से एक चोट की तो वह पल भर में खुल गया! एक-एक तस्वीर के पिन हटाकर स्वामी ने अपने कब्जे में कर लीं सब। ग्रुप में दूसरे भी सीनियर लोग खड़े थे और फिलहाल यसोधां वहीं मि. स्वामी और दूसरे लोगों से बतियाती अभी आगे क्या करे सोच ही रही थी कि मि. स्वामी की स्टेनो दौड़ती हुई आ रही थी, बहुत हाँफती हुई सी यसोधां से बोली - 'मैडम हेडक्वार्टर से अर्जेंट कॉल है। मिनिस्ट्री में आपको बुलाया है...' और यसोधां ये गई, वो गई। स्वामी और दूसरे लोगों के साथ वह तेज-तेज चली गई अपने चैंबर की तरफ। 
यसोधां का तो सामान ही पैक हो गया! बहुत खुश है वह! उसी दिन दोपहर पाँच बजे की फ्लाइट है बंबई से। वह कितनी तेजी से तैयार होती है, यह भी लोगों ने देख लिया। 
यसोधां दिल्ली से लौट भी आई! मिनिस्ट्री भी हो आई! और कल ही जा रही है मोंट्रील! 
इधर गंगोपाध्याय के साथ कोऑपरेटिव सोसाइटी के बाहर एक पेड़ के नीचे दोनों हाथ बाँधे खड़ी है बर्वे बाई। सामने हल्के से हँस-हँसकर उन से बतिया रहे हैं स्वामी। लोग दूर-दूर से आते-जाते इधर ही देख रहे हैं और अपना रास्ता पकड़ रहे हैं। गंगोपाध्याय अब स्वामी को बता रहा है कि उसकी वाइफ तो अपने ऑफिस के ही एक हैंडसम से डायरेक्टर से प्यार करती है और वाइफ ने ही उसे तलाक का हिंट भी दिया था। गंगोपाध्याय ने शुरू में मना किया था। अब जो शिकायत उसकी वाइफ ने की है वह दरअसल सिर्फ एहतियातन की है कि 'कल को अगर मैं मनाकर दूँ तो मेरे खिलाफ ऑफिस में पहले ही एक शिकायत दर्ज हो। इस तरह तस्वीरें लगवा कर एक नायाब तरीके से मुझ पर प्रेशर डाल रही है मेरी बीवी!' 
स्वामी कह रहा है - 'कुछ भी हो, मैडम यसोधां तो बहुत गुस्से में गई है।' 
इस पर गंगोपाध्याय को जाने क्या हुआ, हँस पड़ा और बोला - 'मैडम तो खुद मोंट्रील अपने लवर के पास जाने को बेताब थी। वह दूसरों पे क्या गुस्सा करेगी...' 
स्वामी भी दोस्ती-दोस्ती में हँस पड़ा। गंगोपाध्याय तो ट्रेनिंग की हर क्लास में फर्स्ट आता रहा है, इसलिए उसका कुछ स्टेटस है ऑफिस में। 
'बड़े लोग नहीं चाहते कि जो वो खुद करें, छोटे भी करें!' स्वामी ने कहा तो गंगोपाध्याय खुल कर हँस दिया और बर्वे बाई को साथ लेकर आगे बढ़ गया! 
ट्रेनिंग के बाद बुद्धू सात-आठ महीने और पूना में रहा। अपने सेक्शन का वह इंचार्ज था। चैटर्जी बाई उसे अपना बेटा मानती थी। अपने ऊपर के दोनों ऑफिसरों पर बुद्धू का बहुत अच्छा इम्प्रेशन था। यसोधां जाते-जाते एक महत्वपूर्ण काम बुद्धू के सेक्शन को दे गई थी जो शायद केवल बुद्धू ही होशियारी से कर सकता था। इस विभाग ने कुछ आँकड़े तैयार किए थे जो इसी अनुभाग में बने थे। पर यसोधां जाते-जाते बुद्धू के अनुभाग के क्लास वन ऑफिसर के मुँह पर मार गई थी वो आँकड़े - 'जो आँकड़े हम ने तैयार किए हैं वो ही आँकड़े हैदराबाद के विभाग ने भी तैयार किए हैं और दोनों के आँकड़ों में जमीन-आसमान का अंतर है। इन सबको कौन ठीक करेगा? आपके सेक्शन के लोग करते क्या हैं, क्या सारा दिन रोमांस?' इसके बाद किस्सा कोताह यही कि बुद्धू ने पूरे तीन महीने उन आँकड़ों के मोटे-मोटे रजिस्टरों में खूब सर खपाया और बहुत सी गलतियाँ निकाल-निकालकर अपने सेक्शन के लोगों को झाड़ता रहा क्योंकि ये सब गलतियाँ उनकी ही की हुई थीं। शुक्र कि यसोधां मोंट्रील जा चुकी थी वर्ना दो-चार लोगों को सस्पेंड करके ही दम लेती। 
बुद्धू के कुछ और महीने यहाँ रहते-रहते गंगोपाध्याय का तलाक भी हो गया और पलक झपकते ही बर्वे बाई और गंगोपाध्याय की दूसरी-दूसरी शादियाँ भी हो गईं। जो मकान पूना के पदमजी पार्क में गंगोपाध्याय के पास था वह बीवी ने झपट लिया और उसके बदले में उसके नए होने वाले पति ने गंगोपाध्याय को पाँच लाख अपने जी.पी. फंड से दे दिए! 
इधर राने जी ने यह देखा कि उसका ट्रांसफर डिब्रूगढ़ न होकर बड़ौदा ही करवा गई यसोधां हालाँकि तीन साल तक इंक्रीमेंट रुकने वाली सजा ज्यों की त्यों बरकरार रही। 
बाकी चित्रे बाई का चितेरा फिर नहीं लौटा। चित्रे बाई का ट्रांसफर बाद में लता के सेक्शन में हो गया था और लता यानी बुद्धू की कजिन कभी-कभार आ कर उसके सेक्शन में बहुत प्यार से बुद्धू को डाँटने लगती, बल्कि दूसरों को सुनाती हुई कहती - 'ये भाई है मेरा। कभी फुर्सत नहीं कि बहन का आ कर हाल पूछ ले। न ऑफिस में, न घर में। सिर्फ दो-तीन बार आया है साल भर में!' 
बहरहाल, बुद्धू ने जो महानता आँकड़ों को ठीक करने में दिखाई, वह उसे काम आई। उसके क्लास वन ऑफिसर ने नए आए एडिशनल सी.डी. को बुद्धू की ट्रांसफर ऐप्लीकेशन भेजी तो बहुत अच्छे रिमार्क लिखे। नए एडिशनल सी.डी. डॉ. जोशी ने कहा कि मैं दिल्ली से ही आ रहा हूँ। अब तो वहाँ नई-नई स्कीमें खुल गई हैं। अब समर्थ आसानी से वापस दिल्ली जा सकता है क्योंकि वहाँ अब खूब वेकेंसियाँ हैं। 
बुद्धू को ट्रांसफर ऑर्डर ठीक चार बजे मिलता है और वह घंटा भर ऑफिस में रहकर चला जाता है काश्मीरा से मिलने! काश्मीरा से मिलने को वह इसलिए भी बेताब है कि काश्मीरा तो बिना किसी सूचना के तीन दिन से ऑफिस ही नहीं आ रही। बुद्धू खड़की के एक रेस्तराँ में चाय पीते-पीते सोचता है काश्मीरा के घर फोन करूँ और फोन काश्मीरा की माँ ने उठाया तो? पर बुद्धू काउंटर पर ही लगे फोन पर काश्मीरा का नंबर डायल करता है, और होता वही है। बुद्धू घबराकर रिसीवर रख देता है। उस तरफ से एक सदा ही गुस्से में रहने वाली सी आवाज आई थी - 'हैलो! आप कौन बोल रहे हैं? काश्मीरा के ऑफिस से हो क्या?' 
पर अब बुद्धू को एक तरीका सूझता है। वह काउंटर पर खड़ी एक तेज तरार सी लड़की से कहता है - 'सुनो मैडम। मुझे ठीक से आवाज नहीं आ पा रही। थोड़ा सुनने में प्रॉब्लम है। आप प्लीज, ये नंबर मिलाकर काश्मीरा नाम की मेरी फ्रेंड से कहो न कि मेरा दिल्ली ट्रांसफर हो गया है। पर पहले आप यह जरूर पूछना कि काश्मीरा है, जब तक वह नहीं आए तब तक आप कुछ न कहना।' 
लड़की हँसने लगी। नंबर मिला दिया। काश्मीरा की माँ ने कहा - 'काश्मीरा दो दिन अचानक दमन चली गई थी। कुछ देर पहले आई है। बहुत थकी है। आप कौन?' 
और लड़की ने फोन रख दिया। बहरहाल, ठीक दो घंटे बाद अँधेरा सा हो चुका था और काश्मीरा आती है, उसी रेस्तराँ में। इसके लिए इन दो घंटों में तीसरी बार फोन मिलाया तो काम चल गया। 
काश्मीरा एक अँधेरे से लगते पार्क में बुद्धू को बड़े सस्पेंसफुल तरीके से ले जाती है और कहती है - 'समर्थ, तुम बहुत अच्छे इनसान हो। मुझसे शादी करके तुम्हें क्या मिलता? जा कर किसी अच्छी लड़की से शादी कर लेना। मैं तो तुम से पू... रे... बारह साल बड़ी हूँ। फिर मेरी माँ तो धर्मांध है धर्मांध। या फिर उसे यहाँ इस देश में पारसियों की घटती संख्या की चिंता है। जो भी हो, आई एम नॉट फॉर यू समर्थ।' फिर काश्मीरा चलते-चलते बुद्धू के साथ एक बेंच पर बैठ उसे समझाती-समझाती एक राज पर से भी पर्दा हटाती है - 'दमन मैं इसलिए गई कि मम्मी ने वहाँ कोई पारसी विधुर मेरे लिए देख रखा था। दो बच्चे हैं उसके, एक बेटा, एक बेटी। अब माँ किसी भी हालत में मानेगी नहीं। फिफ्टी फाइव यीअर्स का है। माँ कहती है, इसी से शादी कर लो वर्ना... 
'...मैं उसी से मिलने गई थी ताकि देख सकूँ कि कैसा है। अब तो बहुत जल्द मैं पराई होने चली हूँ समर्थ, गो एंड डू समथिंग फॉर यूअरसेल्फ!' 
बुद्धू स्तब्ध था। इतनी देर से डर भी रहा था कि काश्मीरा से फासला बनाए रखे, कहीं वह फिर आक्रामक होकर उसका गाल ही लाल कर दे तो!... काश्मीरा से दूर ही छिटका रहा वह। पर अंतिम क्षण और दर्दनाक था। काश्मीरा ने क्या किया कि बुद्धू की गर्दन को अपनी बाँहों के हार में जकड़ सा लिया, जैसे पगला-वगला सी गई हो। फिर अचानक कसकर उसके होंठों को अपने होंठों में दबोच लिया! काफी देर चला वह लंबा सा क्षण। इस बीच जाने क्यों, दोनों को ऐसा भी लगा कि अँधेरा और गहराता जा रहा है। बुद्धू सहमा सा था, पर काश्मीरा गुम थी, उस आखिरी क्षण में! 
सामने ही झेलम एक्सप्रेस खड़ी थी। बुद्धू को जाने क्यों, लगा था कि अब सब कुछ खाली-खाली सा हो गया है। लता से वह उसके घर जा कर ही आशीर्वाद ले आया था। उसके पति हीरू द हीरो से भी विदा ली उसने। अब सामने अपना डिब्बा ढूँढ़ कर शांत सा वह जा कर बैठा है अपनी बर्थ पर, और गाड़ी निर्धारित समय पर सीटी बजाती पूना स्टेशन से बाहर निकल रही है! 
