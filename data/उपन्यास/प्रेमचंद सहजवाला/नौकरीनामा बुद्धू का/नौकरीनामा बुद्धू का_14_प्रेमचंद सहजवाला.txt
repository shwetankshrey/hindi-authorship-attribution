
14 . 
बुद्धू हेडक्वार्टर में जा कर सुब्रह्मण्यम के सामने बैठ गया था - 'सर, मैं सचमुच, सोनीपत से दुखी हो गया हूँ। मुझसे मुश्किल से मुश्किल काम सँभल जाएगा पर आउटस्टेशन नहीं सँभलेगा।' 
सुब्रह्मण्यम महसूस करता था कि बुद्धू को अब वहाँ चार साल हो गए हैं और कि उसने वहाँ काफी गर्दिश देखी है। पर इस समय उसे अचानक बुद्धू को दिल्ली बुलाने का केवल एक ही रास्ता सूझ रहा था कि बुद्धू को फिलहाल पूना की ट्रेनिंग पर भेज दे। इस विभाग में कई अनुभाग हैं और विभाग की मुख्य ट्रेनिंग तीन चरणों में पूना में ही होती है। जो हर एक के लिए होती तो अनिवार्य है, पर वहाँ सीमित सीटें होने के कारण सबको नौकरी के शुरू में ही आदेश नहीं मिलते। इस बार सुब्रह्मण्यम की मेहरबानी से बुद्धू के लिए सोनीपत में ही ऑर्डर आ गया कि आप ट्रेनिंग जाइए। छ महीने की ट्रेनिंग होगी तब तक आपको दिल्ली में तैनात करने पर विचार कर लिया जाएगा। रिलीवर सलूजा ही था और बुद्धू फटाफट उसे चार्ज देकर दो दिन में ही अपना बोरिया बिस्तर लपेटकर दिल्ली ऐसे खिसक आया जैसे पिंजरे से कोई पंछी आजाद हुआ हो। अगले दिन पूना का रिजर्वेशन भी करवा आया बुद्धू। बस अगले हफ्ते ही गाड़ी पकड़ लेगा। ट्रेनिंग की क्लासिज शायद एकाध दिन में शुरू होने ही वाली हैं। पर वह पाँच-सात दिन बाद सही, पहुँच जाएगा। सलूजा ने उसे बताया था कि टूर पर जाने का कुछ एडवांस बिल सेक्शन से मंजूर करा कर कैशियर से ले लेइयो। बुद्धू एडवांस के लिए हेडक्वार्टर के कॉरीडॉर में घूमते-घूमते सोच रहा था मेरी ट्रेनिंग तो छ महीने की है, तो क्या सलूजा छ महीने सोनीपत फँसा रहेगा बेचारा? नहीं, शायद रिलीवर बदलते रहेंगे बार-बार। पर तभी उसे ख्याल आया कि सोनीपत में दफ्तर के नजदीक ही एक तेजवीर सिंह भी रहता है जो कभी-कभी सोनीपत के ऑफिस आ कर बैठ जाता था और बुद्धू से कहता था - 'समर्थ साहब, यह कितनी अजीब बात है दफ्तर वालों की कि मैं सोनीपत में रहता हूँ और डेली पैसेंजरी करके दिल्ली जाता हूँ नौकरी करने, जबकि आप यहाँ फँसे हैं और सोच रहे हैं कि वापस दिल्ली चले जाएँ!' तेजवीर सिंह भी इसी विभाग का था सो बुद्धू ने ही उससे कहा था कि जा कर हेडक्वार्टर में कोशिश क्यों नहीं करते। कह दो आप सोनीपत आना चाहते हो और मैं दिल्ली?' 
पर इसी बात पर बुद्धू के अनुभाग के डायरेक्टर सिंहा और प्रशासन के बीच एक प्रेस्टीज इशू उठ खड़ा हुआ था और दो महारथियों की मानो नाक से नाक भिड़ गई थी। तेजवीर सिंह ने जब ऐप्लीकेशन दी थी कि वह दिल्ली से सोनीपत जाना चाहता है तो प्रशासन ने उसकी फाइल बुद्धू के डायरेक्टर सिंहा के पास भेज दी। पर बुद्धू के डायरेक्टर सिंहा ने लिखा कि मुझे या तो कम से कम एम.एस.सी. पास चाहिए या पाँच साल के अनुभव वाला चाहिए। तेजवीर सिंह तो डिप्लोमा पास है और उसे चार साल का ही अनुभव है, सो मैं उसे नहीं ले सकता। इस पर प्रशासन अधिकारी माथुर को गुस्सा आ गया क्योंकि इसी प्रशासन अधिकारी की कुछ साल पहले सिंहा से ही एक जबरदस्त बात पर भिड़ंत हो गई थी। 
कुछ साल पहले यही प्रशासन अधिकारी माथुर बुद्धू वाले ही अनुभाग में जंगल ऑफिस में जा कर तैनात हुआ था। पर उसने आते ही डायरेक्टर सिंहा के सेक्शन में अपने सबसे सीनियर होने का डंका बजा दिया और डायरेक्टर सिंहा की अपनी बुनियाद तक हिला दी उसने। प्रशासन अधिकारी क्लास वन ऑफिसर था और इस अनुभाग में सबसे सीनियर क्लास वन ऑफिसर के घर मुफ्त का फोन बज रहा होता है और उसे एक चमचमाती ड्यूटी कार भी मिली होती है। उस समय जो क्लास वन खन्ना इस विशेष सुविधा को भोग रहा था वह संयोग से माथुर से जूनियर निकला। इसलिए माथुर ने कागज पर एक शब्द युद्ध शुरूकर दिया था कि ऐसी विशेष और आकर्षक सी सुविधाओं की मौज वह उड़ाएगा, न कि खन्ना, क्योंकि वह तो जूनियर है उससे। डायरेक्टर इस पक्ष में नहीं था क्योंकि उसके तो इतने वर्ष खन्ना से अच्छे आँकड़े मिलते थे सो लंबा झगड़ा चला और आखिर मुफ्त टेलीफोन की घंटियाँ माथुर के घर बजने लगीं और हेडक्वार्टर में भी विशेष चैंबर जिसमें खन्ना जी विराजमान रहते थे, वहाँ अंदर झाँकने पर माथुर जी की मुस्कराहट उनकी विजय पताका के प्रतिरूप लहराती सी नजर आने लगी थी। उन के घर के बाहर भी एक चमचमाती कार आ खड़ी हुई जो कि खन्ना के क्वार्टर के बाहर से फिसलती हुई वहाँ पहुँची। पर डायरेक्टर सिंहा ने भी कच्ची गोलियाँ नहीं खाई थीं और उस ने तय कर लिया कि माथुर को वहाँ से हटाकर ही दम लेगा। डायरेक्टर सिंहा ने खूब लॉबिंग की और चीफ डायरेक्टर के चैंबर में जा कर बैठ जाता था कि माथुर को हटाना ही पड़ेगा, वर्ना उसके अनुभाग के काम को अनजाने ही क्षति पहुँचती रहेगी क्योंकि माथुर तो यह करता है और वह करता है बस, चुगलीबाजी की एक फेहरिस्त सी बन गई थी सिंहा की जबान पर। आखिर चीफ डायरेक्टर ने हार कर माथुर को वापस प्रशासन में बुला ही लिया और कार माथुर के क्वार्टर से सरकती हुई वापस खन्ना के क्वार्टर के बाहर नजर आने लगी। 
अब जो तेजवीर सिंह के मामले में डायरेक्टर सिंहा ने अड़ंगी लगाई तो माथुर को भी सिंह को नीचा दिखाने का मौका मिल गया और सब कुछ बड़े नाटकीय ढंग से होने लगा। इधर सुब्रह्मण्यम ने बुद्धू का नाम ट्रेनिंग में प्रस्तावित किया उधर माथुर की कलम तेज-तेज फाइल पर चलकर अपने करतब दिखाने लगी। 
बुद्धू कॉरीडोर में टहलता हुआ कैशियर के आने का इंतजार करने लगा और उधर उसे लगा कि तेजवीर सामने ही कॉरिडोर में डग भरता इधर ही चला आ रहा है। वह इतना खुश नजर आ रहा है कि बुद्धू तक पहुँचते-पहुँचते खुशी में नहाया हुआ सा लगा और बोला - 'मुझे सोनीपत ट्रांसफर का ऑर्डर मिल भी गया। तेरे ड्रेक्टर की बड़ी बेइज्ज़ती हुई।' तेजवीर सिंह जल्दी में डायरेक्टर ऐसे कह गया जैसे ट्रैक्टर-व्रैक्टर कह रहा हो। 
बुद्धू को बहुत जिज्ञासा सी हुई। बोला - 'कैसे?' 
'माथुर ने हमारी डायरेक्टर यसोधां से पूछा। यसोधां ने फाइल पर लिख दिया कि तेजवीर सिंह को रिहा करने में उसे कोई तकलीफ नहीं!' 
वैसे बुद्धू को आश्चर्य भी हुआ क्योंकि तेजवीर सिंह की डायरेक्टर यसोधां तो इस बात में बदनाम सी थी कि उस ने तो एक बार किसी जूनियर ऑफिसर द्वारा लिखे गए रिसर्च पेपर को ही अपने नाम छपवा दिया था। विभाग में रिसर्च पपेरों को लेकर भी बड़ी राजनीति चलती है। कोई रिसर्च पेपर लिखता है तो जिस-जिस से वह सूचना माँगता है उसका नाम भी रिसर्च पेपर के लेखकों में आ जाता है। पर यसोधां ने तो उस ऑफिसर का पूरा रिसर्च पेपर ही उड़ा लिया और अपने नाम छपवा दिया जिससे ऑफिसर धरमपाल को बड़ा सदमा पहुँचा। उसने तो यसोधां से केवल कुछ सूचनाएँ माँगी थीं और थोड़ा सा डिस्कशन मात्र किया था। यसोधां उसकी डायरेक्टर थी सो रिसर्च पेपर उसी से फॉरवर्ड करवाना था। धरमपाल ने हेडक्वार्टर के गलियारे में ही हल्ला मचाया और धरने पर बैठ गया। यसोधां इतनी गर्म मिजाज कि एक चौकीदार मँगाकर धरमपाल को अदृश्य करवा दिया। धरमपाल ऊपर मंत्रालय तक गया पर यसोधां के हाथ ऊपर तक भी पहुँच सकते थे सो पीड़ित धरमपाल केवल झूठा आश्वासन वसूल करके चला आया। ड्यूटी पर उसे लौटना पड़ा। उसके सी.आर. में भी एंट्री हो गई कि अनुशासनहीनता करता है! आदेश मानने में भी कोताही करता है बहुत!! 
बुद्धू सोचने लगा यसोधां तो है ही जालिम स्वभाव की और कभी किसी की मदद नहीं करती सो तेजवीर सिंह की सोनीपत ट्रांसफर वाली फाइल पर घुग्गी कैसे मार दी उसने। पर उसकी जिज्ञासा तेजवीर सिंह ने तृप्त कर दी कि यसोधां से माथुर ने ही फुसफुसा कर कह दिया था कि इससे डायरेक्टर सिंहा की बेइज्जती होगी और माथुर अपनी कोई पुरानी दुश्मनी भी तृप्त कर लेगा, सो उसने खुशी-खुशी हस्ताक्षर कर दिए। किसी और की मिट्टी पलीत हो यह देखने का लुत्फ भी यसोधां कम नहीं उठाया करती और माथुर से आगे के लिए बनी रहेगी, यह भी 'पाँचों घी में' जैसी बात समझो। अभी कुछ ही समय बाद तो उसका अपना प्रोमोशन भी होने वाला है सो माथुर जैसे व्यक्ति को, जिसे वह एल.डी.सी. से अधिक कुछ नहीं समझती, अपना हस्ताक्षर ऐसे दे दिया जैसे उसे टिप-विप दे रही हो। फिर वह साधिकार रोब से बोली कि 'इस डिप्लोमा पास की जगह कोई अच्छा सा मेरे अंडर भेज देना।' 
वहाँ बैठी स्टेनो ने यसोधां और प्रशासन अधिकारी माथुर की टेलीफोन पर हो रही बातचीत आ कर उस सेक्शन में सबको बता दी थी। 
यसोधां से माथुर ने कहा था - 'भिजवा तो दूँगा। पर फिलहाल पहले आप इस तेजवीर सिंह की ट्रांसफर की फाइल को ओ.के. करके भिजवा दीजिए।' फिर माथुर हँस पड़ा और बोला था - 'देखना मिस, इससे कहीं डायरेक्टर सिंहा नाराज न हो जाएँ!' उसके कहने का अंदाज ऐसा जैसे व्यंग्य से कह रहा हो - 'जरा बच-बच के रहना हुजूर!' 
इस पर यसोधां ने तो केवल डायरेक्टर सिंहा पर फब्ती भर कसी थी पर सेक्शन वालों ने अपनी गपशप में इसका जवाब यूँ बना लिया था। यसोधां बोली - 'अरे ये डायरेक्टर होता क्या है? यहाँ तो न जाने कितने मेरी जाँघों के नीचे से निकल गए पर अपनी सेहत पे कभी असर पड़ा क्या?' 
एक ने कहा - 'यसोधां के बारे में रुमर है कि बहुत सेक्सी है। किसी भी जवान ऑफिसर को अपने बंग्लो में बुला लेती है और फिर...!' 
'धरमपाल से भी यही चाहती थी वह...' 
कोई ऐसी-वैसी बात होती भी है या नहीं, कुछ पता नहीं, पर इस स्तर की चर्चा करना यहाँ के स्टाफ की मानसिकता है। जिंदगी भर कुँवारी रहने वाली महिला दोस्ती भी रखे तो तूफान खड़ा हो जाता है। उसके व्यक्तित्व को भला सामान्य तरीके से लेता कौन है? 
तेजवीर सिंह ये सब बातें खुश-खुश सा बुद्धू को बता गया, फिर सहसा उसके कान के पास मुँह ले जर कर बुदबुदाया - 'माथुर ने तो फिलहाल मेरे ट्रांसफर की कॉपी भी तुम्हारे सेक्शन में नहीं भेजी। मुझसे बोला कि जा कर उनको दिखा देना और चुपचाप सोनीपत में ज्वाइन कर लेना। तेरे डायरेक्टर की देखना कैसे झां... जलती हैं।' 
बहरहाल, कैशियर आ गया तो बुद्धू ने एडवांस ले लिया और घर चला आया। 
उसे पहले बंबई जाना था। उन दिनों दिल्ली से कोई ट्रेन सीधी पूना तक नहीं थी। बंबई से डेकन पकड़कर वह रात आठ बजे पूना से एक स्टेशन पहले ही शिवाजी नगर उतर गया। प्लेटफार्म के ही लंबे-चौड़े से कैंटीन में खाना-वाना खाकर वह स्टेशन से बाहर निकल आया। ऑफिस डेकन जिमखाना में था और जिस लॉज में उसे रहना था वह भी ऑफिस के नजदीक ही था। पर लॉज देखकर बुद्धू हैरान था। इतना गंदा लॉज उसने कभी देखा ही न था! जिस कमरे में फिलहाल उसे यहाँ के वार्डन ने आज रात भर के लिए सामान रखने को कहा उस में भी और कमरों की तरह लोहे के पलंग थे जैसे अस्पताली मरीजों के लिए होते हैं। एक लोहे की ग्रिल जिस पर बिस्तर बिछाया जाए और रेलिंग भी लोहे की पाइपनुमा छड़ों से बनी। ग्रिल पर गंदे-गंदे गदेले बिछे थे और सिर की तरफ उतना ही गंदा तेल लगा सा तकिया। तकिए के एक तरफ कोई पुरानी और मुरझाई हुई मरियल सी फूलों की वेणी रखी थी जैसे कोई औरत यहाँ कुछ ही दिन पहले लेटी हो जबकि यह तो पुरुष ट्रेनियों का लॉज है और यहाँ महिलाओं की परछाईं तक वर्जित है। महिला ट्रेनी जो भी आती हैं उन्हें अपने रहने का अलग बंदोबस्त कहीं किराए विराए पर कमरा लेकर करना होता है। 
बुद्धू बेहद थका हुआ था सो पहले तो अपना सूटकेस और एयर-बैग रखकर गंदे से गदेले पर ही लेट गया और इतने गंदे तकिए पर भी सिर रखकर उसे तुरंत झपकी आ गई। कमरे का दरवाजा खुला ही रहा ताकि थोड़ी हवा आए। पर फिर वह अचानक चौंक कर एक झटके से जाग भी गया और सहसा कमरे का मुआयना किया तो बड़ी घिन सी हुई उसे। इतने गंदे बिस्तर पर और इतने गंदे कमरे में कैसे सोया है वह? इतनी देर में उसे होश ही न रहा कि जिस पलंग पर वह औंधा सा लेट रहा है उसी के नीचे एक मरी हुई चिड़िया भी गिरी पड़ी है। बहरहाल वह लॉज देखकर बुद्धू को लगा था जैसे किसी जेल-वेल में सजा भुगतने आ गया हो। उठकर उसने गुस्से में वह गंदा गदेला तकिया और वेणी उठाकर कमरे के कोने में कहीं फेंक दिए और अपने सूटकेस से अच्छी सी चद्दर और एयर-बैग से कंबल निकाल उन्हें बिछा कर फिर सो गया। पर उससे पहले उस मरी हुई चिड़िया पर उसकी नजर अचानक पड़ी थी जब वह झुककर नीचे खदेड़े हुए अपने जूते हाथ से बाहर निकालने लगा। 
आखिर उसे एक गंदे अखबार की मदद से कमरे के बाहर रखे एक डस्ट-बिन में डालना पड़ा। इसके साथ ही उसने कमरे की किसी पुरानी सी अलमारी से एक डस्टर-वस्टर निकाला और नीचे उकड़ू बैठकर पैरों के बल चलते-चलते कमरे के फर्श पर उस डस्टर से ही कामचलाऊ झाड़ू सा लगा दिया था। रात दस बजे के करीब उसके कमरे में वार्डन भी आया जो खुद कलकत्ता से आया हुआ एक ट्रेनी था और यहाँ वार्डन का काम भी उसे दे दिया गया था। दो-तीन ट्रेनी और भी आ गए। उसे खुशी हुई कि दिल्ली से भी चार पाँच ट्रेनी अलग-अलग अनुभागों से आए हैं। इसके अलावा कोई कलकत्ता से है तो कोई बंबई से। उसे दिल्ली से ही आए ट्रेनी नंदलाल ने टोका - 'तू बच गया है! तुझे कुछ पता नहीं यहाँ का। ऐसे ही सो गया। तेरा यह सूटकेस और एयर-बैग दोनों गायब हो जाने थे आज।' 
नंदलाल के अंदाज से ही बुद्धू को हैरानी सी हो रही थी। उसके उठने-बैठने का तरीका विचित्र सा था। बात-बात पर दाएँ हाथ की मध्यमा अँगुली दंतपंक्तियों के बीच कुतरने लगता। पर उसे वार्डन भट्टाचार्य ने बताया - 'सचमुच, ये जो छोकरे हैं न लॉज के, बड़े बदमाश हैं। जरा नजर इधर-उधर फिराई कि चीज गायब। बाथरूम-वाथरूम में कुछ मत भूलना। और अगर भूल जाओ तो फिर जिंदगी भर के लिए भूल ही जाना। ब्रश रखोगे ब्रश गायब और पेस्ट रखोगे पेस्ट गायब।' बुद्धू को काफी कुछ समझ आ गया और दो-चार और ट्रेनियों से मिलने के बाद फिर कमरे की कुंडी लगाकर सो गया। सुबह दस बजे से पहले ही वह कमरे को लॉक करके ऑफिस पहुँच गया। उसका कमरा भी अलॉट हो गया और उसने ज्वाइनिंग रिपोर्ट भी लिख दी। फिलहाल ऑफिस की कैंटीन से हल्का-फुल्का नाश्ता करके वापस सेक्शन में आया और जिस मैडम ने उसे कमरा बताया उसे नमस्कार करके बुद्धू बोला - 'मैं बस लॉज में जा कर अपना सामान शिफ्ट कर आता हूँ और क्लास में पहुँचता हूँ।' 
'ठीक,' कमरा बताने वाली मैडम मिसेज दोषी ने मुस्करा कर कहा तो बुद्धू ने कहा - 'बस आपकी सेवा में हाजिर हुए हैं दिल्ली से, सो हमारा ख्याल रखियेगा आप।' 
मिसेज दोषी मुस्करा दी और बोली - 'यहाँ तो बस हम ही आप सब की सेवा में बैठे हैं।' बुद्धू और मिसेज दोषी के बीच थोड़ी प्रतियोगिता सी हो गई - 'सेवक तो हम हैं।' 
'अजी नहीं सेवक हम हैं।' 
बुद्धू लॉज में आ कर अपना सामान उठाकर संबंधित कमरे में रख आया। उस कमरे में कलकत्ता से आए ट्रेनी मि. पाल के अलावा नंदलाल भी होगा, यह देख बुद्धू को आश्चर्य हुआ! नंदलाल तो अभी तैयार हो रहा था और उससे बोला - 'इतनी जल्दी क्यों चले गए ऑफिस? हमारी क्लास तो साढ़े दस बजे शुरू होगी।' बुद्धू ने उससे कहा - 'मुझे अपनी ज्वाइनिंग रिपोर्ट भी तो देनी थी न।' 
सुनकर नंदलाल बहुत अजीब तरीके से बुद्धू को आपादमस्तक देखने लगा, फिर अचानक बोला - 'सोनीपत में आपकी पिटाई हो गई थी न?' 
'ह्म्म्म।' बुद्धू ने अधिक ध्यान न दिया। पर नंदलाल बोला - 'मेरी भी हुई थी। एक बदमाश ने मुझे पीटा था। हेडक्वार्टर गया शिकायत करने। पर सुब्रह्मण्यम साला बदमाश निकला। मेरी कोई मदद नहीं की। मैं फिर किसी तिकड़म से आपके वाला सेक्शन ही छोड़कर दूसरे सेक्शन चला गया। पता है किसका सेक्शन था वह?' 
'यसोधां का?' बुद्धू ने मनोरंजक तरीके से तुक्का मारकर नंदलाल को चौंका ही दिया। 
'हाँ आँ...!' नंदलाल उत्तेजित सा इस लंबी सी हाँ के साथ चीख पड़ा। उत्तेजना में उसका चीख पड़ने का अंदाज भी ऐसा कि बुद्धू को मन ही मन हँसी आने लगी, इस बीच इस कमरे का तीसरा ट्रेनी मि. पाल भी आ गया। इस कमरे में तीन ट्रेनी थे और मिसेज दोषी बोली थी कि बाद में किसी एक को बदल देंगे। फिलहाल रहें तीनों। पाल नीचे एक कैंटीन में नाश्ता करने गया था। नंदलाल कमरे में ही चाय बनाकर डबलरोटी-शबलरोटी खा लेता है। 
उत्तेजना जारी रखता नंदलाल बोला - 'आपको कैसे पता, मैं यसोधां डायरेक्टर के अंडर से आया हूँ?' 
बुद्धू पहेली को सुलझाना ही नहीं चाहता था, पर नंदलाल उसके पीछे पड़ गया - 'बताओ न!' 
बुद्धू ने कहा - 'लॉज की इंचार्ज मिसेज दोषी रजिस्टर खोलकर कौन से कमरे में कौन सा ट्रेनी है, यह देख रही थी न? आपके नाम के आगे आपका सेक्शन लिखा था जहाँ से आप आए थे!' 
'अ... च्छाआआ...' पहेली सुलझने पर भी नंदलाल बच्चों का सा खुश दिखा। फिर अचानक मध्यमा अँगुली दाँतों के बीच कुतरता बोला - 'ट्रेनिंग बहुत मुश्किल है, खूब डाँट पड़ेगी इंस्ट्रक्टरों की!' 
'मुश्किल? यह भी कोई ट्रेनिंग है?' बुद्धू लापरवाही से बोला - 'यह सब तो लगभग वही है जो हम कॉलेज में पढ़ते आए हैं। सिर्फ कुछ बातें नई हैं। गणित अच्छा हो तो सब अपने आप हो जाता है...' 
सुनकर नंदलाल बहुत तेज-तेज कट-कट करता मध्यमा अँगुली कुतरने लगा। उसे यहाँ का सब मुश्किल लग रहा था। एक तो केमिस्ट्री में एम.एस.सी था जब कि इस विभाग में गणित या भौतिक विज्ञान की योग्यता चाहिए। फिर कॉलेज का तो सब कुछ ट्रेनियों को भूल चुका था सो कई ट्रेनी शिकायत भी करते थे कि अब इस उम्र में पुराना गणित याद करना कितना मुश्किल है। नंदलाल मध्यमा अँगुली कुतरते-कुतरते इतनी गौर से बुद्धू को देखने लगा जैसे प्रार्थना कर रहा हो कि भगवान करे इसे भी ट्रेनिंग इतनी मुश्किल लगे इतनी मुश्किल लगे कि बस, इसे भी नानी याद आ जाए, जैसे मुझे आ जाती है। पर तीसरा ट्रेनी तैयार होकर बोला - 'चलो, क्लास में पहुँचने का टाइम हो गया है। नंदलाल तो एक्सपर्ट है एक्सपर्ट। यूँ ही ड्रामा करता है कि ट्रेनिंग मुश्किल है। आएगा फर्स्ट यह।' 
और तीनों चल पड़े ट्रेनिंग। 
चलते-चलते तीनों के बीच यह भी बात हुई कि उनकी पोस्ट की ट्रेनिंग छ महीने की है सो उनको इसके बाद केवल छ महीने की ट्रेनिंग और करनी पड़ेगी, वह भी जब प्रोमोशन हो। उन से निचली पोस्ट वाले जो प्रारंभिक ट्रेनिंग कर रहे हैं, वह इनको नहीं करनी पड़ेगी। 
बुद्धू ने यहाँ बहुत जल्द अपनी योग्यता का सिक्का भी जमा लिया था। क्लास में पढ़ाने वाले इंस्ट्रक्टरों को फुर्ती से जवाब देता। यह प्रसिद्ध हो गया कि बुद्धू गणित में और अपने विभाग के विषय में खासी जानकारी रखता है और जल्द ही सब कुछ सीख जाएगा। पर बुद्धू की तो जल्द ही छ सौ रुपये की चोरी भी हो गई! 
बुद्धू जब पूना आया तो उसे ध्यान आया कि इसी विभाग में उसकी कोई पैंतालीसेक वर्ष की आयु की दूर की कजिन-वाजिन है जो यहाँ नौकरी करती है। बुद्धू उसकी बिल्डिंग में उसकी सीट ढूँढ़ने गया तो अपनी उस कजिन लता की हल्की सी छवि अपने जहन में रखकर गया क्योंकि कुछ साल पहले ही वह दिल्ली आई थी तो अनामिका वगैरह से मिलकर गई थी। लता को ढूँढ़ते-ढूँढ़ते भी एक रोचक सी बात हो गई। बुद्धू लता की बजाए कॉरीडोर में आती एक और सीनियर सी दिखती महिला को ही अचानक पाँव पड़ गया और बोला - 'मैं भी आ गया हूँ ट्रेनिंग पर लता दीदी!' 
वह महिला जो पहले जरा चौंकी, फिर हँस पड़ी और बोली - 'लता वहाँ, उस कमरे में अभी बैठी है। जाइए। मैं लता नहीं हूँ मेरे भैया!' 
आखिर लता की सीट पर पहुँच कर बुद्धू मानो सही औरत के पाँव पड़ा और बोला - 'मैं तुम्हारा छोटा भाई हूँ।' यह भी दफ्तर में मशहूर हो गया कि बुद्धू तो यहाँ की सीनियर असिस्टेंट मिसेज लता का दूर का भाई भी है। पर मिसेज लता बहुत चालाक सी थी। वह सोचती थी कहीं बुद्धू लॉज छोड़कर उसके घर ही न आ धमके। वैसे बुद्धू एक दिन उसके घर गया तो उसने खूब आवभगत भी की और अच्छा रिफ्रेशमेंट भी खिलाया। कुछ शो-शा वाली महिला थी। 
इस बीच लॉज की इंचार्ज मिसेज दोषी ने बुद्धू का कमरा भी बदल दिया और बुद्धू जब अपना सामान उठाकर नंदलाल के फर्स्ट फ्लोर वाले कमरे से ऊपर सेकंड फ्लोर शिफ्ट कर रहा था तो उसे खुशी भी हो रही थी और उदासी भी छा रही थी क्योंकि वह सोच रहा था कि नंदलाल से जान छूटी तो अच्छा ही हुआ। पर फिर वह सोचने लगा कि नंदलाल के होते मनोरंजन भी कम नहीं होता था। पाल और वह दोनों ही नंदलाल को खूब खींचते। पाल एक दिन गंभीरता से पढ़ रहा था कि नंदलाल अचानक बुद्धू वाले पलंग पर आ गया और बोला - 'समर्थ, मुझे तो मैथ्स की कई बातें समझ ही नहीं आती यार, एक बात बताओ!' 
बुद्धू चौंकता सा बोला - 'बताओ। कौन सी ऐसी बात है जो नंदलाल की समझ में न आए!' 
पाल सुनकर अपने होंठों को हथेली से ही ढककर अंदर ही अंदर खीं-खीं करने लगा। नंदलाल समझ गया कि पाल उस पर हँस पड़ा है पर बुद्धू से उसने कहा - 'समर्थ, मुझे 'ए माइनस बी होल स्क्वायर' वाली पहेली ही नहीं समझ आती! भला ए माइनस बी होल स्क्वायर और बी माइनस ए होल स्क्वायर बराबर क्यों होते हैं?' 
'हा हा हा हा ...' बुद्धू ने कहकहा तो बहुत जोर से लगाया पर मन ही मन। पाल तो अब काफी गंभीर हो गया, जैसे वह भी समझना चाहता हो कि बी माइनस ए होल स्केयर आखिर ए माइनस बी होल स्केयर के बराबर कैसे हो सकता है? हालाँकि वह अग्रिम रूप से ही मन ही मन हा हा करके हँस रहा था। 
बुद्धू ने नंदलाल से कहा - 'अपनी कॉपी ले आओ।' 
नंदलाल लपकता भी अजीब ढंग से है। फौरन छलाँग मारकर अपनी कॉपी ले आया। पाल को ऐसे लगा जैसे कमरा ही दो कदम उछल कर थोड़ी दूर हो गया है। तभी नंदलाल अचानक खिड़की से बाहर देखकर चौंक सा पड़ा - 'अरे ए पाउले। ऊपर क्या कर रहा है बदमाश?' नंदलाल चीखा तो पाल और बुद्धू दोनों चौंक पड़े। बाहर दरअसल लॉज का एक छोकरा लॉज के बाहर ही जो ऊँचा पेड़ है उसकी सबसे ऊँची टहनी पर चढ़ गया था। नंदलाल ने दोनों का ध्यान खींचा तो हैरान बुद्धू भी था कि इस समय तो रात के ग्यारह बजे हैं और यह छोकरा पाऊले टहनी पर चढ़कर क्या कर रहा है वहाँ? इस खिड़की वाली दीवार से परपेंडिकुलर वाली दीवार के टॉप पर कहीं एक पुराना सा, बहुत कम रोशनी वाला बल्ब भी नजर आ रहा था जिसके गिर्द मच्छरों ही मच्छरों का साम्राज्य था और उसी की फीकी रोशनी में नीचे टहनी पर खड़ा दिख रहा पाऊले न जाने वहाँ क्या कर रहा है? बुद्धू तो हैरान था। नंदलाल बोला - 'ये लोग बड़े चोर हैं। ऊपर थर्ड फ्लोर पर कमरे हैं। वहीं कहीं बाल्कनी में कूदेगा और खिड़की-विड़की फाँद कर अंदर किसी कमरे से कुछ ले लेगा साला।' 
बात सही थी पर पाल बोला - 'ये लड़का ऐसे ही करता है। एक दिन इसके हाथ में पतली सी रस्सी थी और रस्सी के एक सिरे पर पता है क्या बँधा था?' 
'मैग्नेट।' बुद्धू ने यह बात यहीं किसी और ट्रेनी से सुन रखी थी। 
ह्म्म्म,' पाल बोला - 'इस पेड़ की एक टहनी से यह लड़का उस दिन सेकंड फ्लोर की बालकनी पर उतरा था और एक कमरे के रोशनदान में से मैग्नेट वाली रस्सी उसने किसी प्रकार अंदर लटकाई। एक ट्रेनी की टेबल पर दो-तीन सिक्के पड़े नजर आए थे उसे और यह जनाब मैग्नेट की मदद से कोशिश कर रहा था कि कोई सिक्का उसकी मैग्नेट से ही चिपक जाए!' 
बुद्धू को भी हैरानगी हुई। कितना चमत्कारी दिमाग होता है चोर का! पर क्या इतनी गरीबी और भुखमरी है इन छोकरों में कि जान लड़ाकर भी एक-दो सिक्कों पर झपटते हैं! पाल बोला - 'बाई चांस वह ट्रेनी जिंदल इधर से ताला खोलकर कमरे में घुसा और देखा कोई पतली रस्सी सी लटक रही है और उधर बंदर की तरह पाऊले फिर वापस टहनी पर चढ़ने की फिराक में है। उस ट्रेनी जिंदल ने क्या किया उस तरफ वाला दरवाजा खोलकर बाहर निकला और एक लंबा सा हाथ मारा और पाऊले की पीठ पर जमाई एक धौल - 'तुम इधर क्या करता था?' 
'बंदर आया था न इधर। उसको भगा रहा था।' 
बंदर आया था? और यह? यह जो मैग्नेट है साले यह तेरा बाप यहाँ छोड़ गया क्या?' जिंदल ने कमरे में ही गिर चुका रस्सी बँधा मैग्नेट उठाकर उसे दिखाया। 
'यह मेरा नहीं है सच कह रहा हूँ। यह तो ऑफिस का होगा न। आप में से ही कोई लाया होगा?' 
पाऊले टाल गया और जिंदल ने पता किया कि वह मैग्नेट तो इंस्ट्रुमेंट सेक्शन से लाया होगा कोई और इस लड़के के हाथ लग गया कहीं कमरों की ताक-झाँक कर के! 
आज इधर पाल जा कर थर्ड फ्लोर वालों को चिल्लाकर बता आया कि ऊपर पाऊले फिर पेड़ की टहनी पर चढ़ रहा है और थर्ड फ्लोर वाले ट्रेनी सतर्क हो गए। पाल लौटा तो बुद्धू नंदलाल वाली कॉपी अभी तक रोके ही बैठा था कि पाल आए तो नंदलाल को ए माइनस बी होल स्क्वायर वाली पहेली समझाए! पाल के आने पर तो बुद्धू कॉपी पर समझाने लगा - 'देखो पहले ए माइनस बी को ए माइनस बी से मल्टीप्लाई करो।' 
नंदलाल ने फौरन कर दिया। जो उसे आता है वह इतनी तेजी से करता है वह कि किसी को पता ही नहीं चलता कि नंदलाल है या कैलक्यूलेटर। फिर बुद्धू ने कहा - 'अब बी माइनस ए को बी माइनस ए से मल्टीप्लाई करो!' नंदलाल ने वह भी पलक झपकते ही कर दिया! 
बुद्धू बोला - 'अब दोनों एक से ही तो हैं!' 
पाल आते ही झुककर दोनों के पास खड़ा होकर नंदलाल की कॉपी में देखने लगा था। नंदलाल चौंक पड़ा - 'अरे! ये तो दोनों एक से हो गए! पर कैसे आ गए यार! ...समर्थ, यू आर जीनियस... यू आर जीनियस... आई लव यू फॉर दैट...' कहकर वह बंदर की तरह बुद्धू से चिपक सा गया। दोनों बाँहों में बुद्धू को भर कर, जैसे आर्किमिडीज 'यूरिका-यूरिका' चिल्लाया था, वैसे ही वह उछल-उछल कर कह रहा था - 'समर्थ इज जीनियस, समर्थ इज जीनियस।' पाल से अब हँसी सँभल नहीं रही थी सो जोर-जोर से हँस पड़ा और कहने लगा - 'यू आर जीनियस समर्थ... यू आर जीनियस... हा हा हा...' 
बुद्धू भी हँसने लगा - 'हा हा हा हा... आई एम जीनियस... आई एम जीनियस... आई एम जीनियस... हा हा हा...' 
और बुद्धू कमरा बदल कर इसीलिए उदास सा भी हो गया था। 
पर बुद्धू नंदलाल के कारण कुछ ही दिन में काफी असंयत सा भी रहने लगा। उसे लगने लगा कि योग्यता और ईर्ष्या शायद साथ-साथ चलती हैं। नंदलाल बुद्धू से खूब ईर्ष्या रखता। कभी-कभी बुद्धू अपने नए कमरे जो कि अपेक्षाकृत छोटा था और जिसमें कोई और ट्रेनी नहीं था, में गंभीरता से पढ़ रहा होता तो नंदलाल बाहर छुप-छुप कर झाँकता रहता। बुद्धू गंभीरता से पढ़ना जारी रखता और जब कोई चैप्टर पढ़कर बंद करता तो नंदलाल उत्तेजित सा अंदर छलाँग मारकर पहुँच जाता - 'याद हो गया? यह चैप्टर आसान था क्या?' 
बुद्धू कहता - 'आसान तो है ही! मैं तो इसे उपन्यास की तरह पढ़ गया!' 
और नंदलाल को बहुत जलन होती। दाँतों के बीच मध्यमा अँगुली कुतरने लगता। कभी कहता - 'जब हम ट्रेनिंग पूरी करके दिल्ली वापस जाएँगे, तब यसोधां क्या कहेगी पता है? वह कहेगी नंदलाल तुम समर्थ से कम योग्य हो।' 
'हा हा,' बुद्धू हँस पड़ता तो नंदलाल और विक्षिप्त सा होकर अपनी अँगुली ही मानो काट लेता। बुद्धू उसे समझाता कि 'मैं तो एक अदना सा शख्स हूँ, मैं आपके आगे हूँ क्या चीज। आप तो वैसे भी मुझसे मीलों आगे हो प्रिय नंदलाल।' पर नंदलाल बुद्धू को कोंचता ही रहता - 'सब लोग आपसे सहानुभूति रखते होंगे। तभी तो...' 
'सहानुभूति किस बात की?' 
आप बहुत शरीफ हो न?' 
पाल यह सुनकर खूब जोर से हँसने लगता, कहता - 'आप बदमाश हो क्या नंदलाल? हाँ हाँ, आप तो एक नंबर के बदमाश हो न!' 
बहरहाल, बुद्धू को लगता कि क्लास में अक्सर कई लोग एक-दूसरे को सहन नहीं कर पाते। कि ईर्ष्या तो इस ट्रेनिंग क्लास की जैसे पक्की सहेली है। सब ट्रेनी इंस्ट्रक्टरों से एक-दूसरे की चुगली करते हैं। टैस्ट-वैस्ट में कम नंबर होते तो जा कर इंस्ट्रक्टर से बहस करते पर इंस्ट्रक्टर उनकी गलतियाँ बताते तो वे किसी और की चुगली करते कि उसने तो सा'ब कॉपी की थी! बुद्धू बस मस्ती में रहता। यहाँ बात स्पर्धा प्रतिस्पर्धा की नहीं थी, यहाँ तो बात थी कि मैं कितना ऊँचा हूँ, यह मुझे नहीं जानना, पर दूसरा कोई ऊँचा तो नहीं जा रहा, इसी में मुझे जलन है। यहाँ एकाध ट्रेनी तो इंस्ट्रक्टर के क्लास से निकलते ही टेबल पर धुक्कड़ सा बजाता गाने लगता - 'तुम अगर मुझ को न चाहो तो कोई बात नहीं, तुम किसी और को चाहोगे तो मुश्किल होगी...' सबको लगता जैसे यह गीत किसी इंस्ट्रक्टर के लिए गा रहा है वह। इंस्ट्रक्टरों के पक्षपात बटोरने पर खूब तनाव रहता ट्रेनियों के मन में! 
कभी कोई वल्गर कमेंट्री पर उतर आता - 'मैडम दोषी क्या कह रही थी? आइ एम सैटिस्फाइड विद यू! हाहा...' 
बुद्धू एक दिन क्लास में बैठा लेक्चर को ध्यान से सुन रहा था और उसकी क्लास का इंस्ट्रक्टर ब्लैकबोर्ड पर कुछ लिखकर समझा रहा था। यहाँ ट्रेनियों में मशहूर था कि यह इंस्ट्रक्टर एक फ्रस्ट्रेटिड ऑफिसर है क्योंकि बहुत साल हो गए तो भी इसका प्रोमोशन नहीं हो रहा और अब इसने तंग आ कर वॉलंटरी रिटायरमेंट लेने की सोच रखी है। पर इस फ्रस्ट्रेटिड ऑफिसर अखिलन ने अपने चेहरे पर एक शांति सी ओढ़ ली थी और चुपचाप पढ़ाता रहता था। कभी-कभी ह्यूमर भी खूब करता। आज उसकी क्लास के दौरान अचानक वार्डन जो कि इससे छोटी क्लास का ट्रेनी है, आ कर इनकी क्लास के बाहर खड़ा हो गया। अखिलन के हाथ रुक गए और वार्डन की तरफ देखने लगा। वार्डन भट्टाचार्य बाहर से ही बोला - 'सर, लॉज में कुछ कमरों के ताले टूटे पड़े हैं। कमरा नंबर 13, 25 और 37 सर। 13 शायद समर्थ का है।' 
कुछ ही पल में नजारा ही बदल गया। तीनों क्लासों के ट्रेनी एक बड़ा सा जुलूस बनाकर दफ्तर के गेट तक आ गए। उनके साथ इनके इंस्ट्रक्टर और यूनियन का सेक्रेटरी औगड़े। यूनियन का सेक्रेटरी बहुत चालू सा आदमी था और बहुत अजीब तरीके से पेश आता था। ट्रेनिंग सेक्शन में ही बैठता और बुद्धू को पता चला कि वह दफ्तर का कोई भी काम नहीं करता, न ही किसी ऑफिसर की हिम्मत पड़ती है कि उससे कोई काम ले सके। ऊपर के डायरेक्टर वगैरह उसकी ओर ध्यान ही नहीं देते, उसे इग्नोर करते हैं बस। 
सारा काफिला दफ्तर के बाहर एक बड़ी सी क्रॉसिंग पार करके चौड़ी सी सड़क के किनारे चलता-चलता आ कर लॉज में पहुँचा। लॉज के सब छोकरे लाइन बनाकर खड़े थे कि पता नहीं कौन चोर आया सा'ब। ताले तोड़कर पैसे चुरा गया सबके। वार्डन को तो बाई चांस एक कॉपी भूल गई थी और वह लॉज में कॉपी लेने आया था कि उसने टूटे हुए कुछ ताले देखे थे। औगड़े ने आते ही एक छोकरे को जोर का झापड़ दे मारा। बुद्धू तेजी-तेजी से सीढ़ियाँ चढ़ गया। यहाँ की सीढ़ियाँ भी लोहे की रेलिंग्स की बनी हुई और घुमाऊ सीढ़ियाँ होतीं। जैसे मौत के कुँए के तल से कोई मोटरसाइकिल वाला दीवारों पर मोटरसाइकिल खींचता-खींचता ऊपर तक आता है। बुद्धू तेजी से घूमता-घूमता सेकंड फ्लोर पर अपने कमरे के बाहर पहुँच गया। पर उसने देखा दाँतों के बीच अपनी अँगुली कुतरता नंदलाल पाल के साथ वहाँ पहले ही मौजूद है। जोर से जाहिलों की तरह चिल्लाया नंदलाल - 'देखो समर्थ, ये ताला तुम्हारे कमरे का टूटा हुआ है। अंदर जा कर देखो क्या-क्या गया तुम्हारा?' पाल ने कहा - 'अंदर जा कर किसी चीज को हाथ मत लगाना।' बुद्धू अंदर गया तो उसके पलंग का गदेला, कंबल और तकिया वगैरह सब नीचे गिरे पड़े थे और उसका सूटकेस खुला हुआ लेकिन उल्टा कर रखा हुआ था। उसकी कुछ शर्ट्स बाहर पलंग पर ही रखी थी। बुद्धू ने सूटकेस के अंदर जहाँ पैसे रखते हैं, वहाँ देखा तो कलेजा धक से रह गया। इंस्ट्रक्टर अखिलन बाहर आ कर खड़ा हो गया। बुद्धू से बोला - 'आपका नाम क्या है? आप बाहर आ जाओ। 'अउगड़े' को आ कर देखने दो सब।' अखिलन ह्यूमरस तरीके से बोलता है। 'अउगड़े' कहने के उसके उच्चारण में भी मानो औगड़े के प्रति व्यंग्य सा हो कोई। 
बुद्धू बाहर आ गया - 'सर मेरा नाम समर्थ है। दिल्ली से आया हूँ। सौ-सौ के छ नोट चोर ले गया है।' 
अखिलन ने अपनी नजरें बुद्धू के बुद्धू चेहरे पर फोकसकर दी, जैसे कह रहा हो - 'बहुत कम रखे। आखिर इतने कम पैसों का चोर बेचारा क्या करेगा?' 
'सुबह आपने खोले थे क्या वे नोट?' औगड़े की गुंडई सी महसूस होती आवाज बुद्धू के कानों में पड़ी - 'हटो, मैं देखता हूँ। आई विल किल दी ओनर ऑफ दिस लॉज (मैं इस लॉज के मालिक की हत्या कर दूँगा)।' 
समर्थ बोला - 'सुबह धोबी आया था। मेरी पैंटें लौटाने। मैंने इसी सूटकेस में रख दी पैंटें।' 
'बस,' औगड़े चिल्ला पड़ा - 'उसने देख लिया कि यहाँ पैसे हैं। आर यू फूल? उसके सामने सूटकेस क्यों खोला?' औगड़े अब बुद्धू पर बरसने लगा। फिर अखिलन को बताने लगा - 'ये लॉज का मालिक बच गया है मेरे हाथों से सर, कई बार... पर अखिलन चालाकी से खिसक गया। उसे पता था अब औगड़े खूब बकवास करेगा जिसके आगे उसकी व्यंग्यात्मक बातें टिक नहीं पाएँगी और औगड़े तो बोलता भी बहुत गुंडई तरीके से है। उसे पछतावा भी हुआ कि उसने औगड़े का नाम ही क्यों लिया कुछ देर पहले? औगड़े ने एक बार बुद्धू को कैंटीन से ट्रेनिंग सेक्शन की तरफ जाते देखा था। बुद्धू के आगे गिड़गिड़ाता सा बोला था - 'मुझे पैसों की सख्त जरूरत है। बीस रुपये दे दो न। कल ही दे दूँगा।' बुद्धू ने दे तो दिए पर वह कल आया ही नहीं और बुद्धू ने एक बार तकाजा किया तो बोला - 'दस रुपये और दे दो। मैं दस मिनट में आपके तीस रुपये पूरे करता हूँ।' बुद्धू समझ गया और किसी बहाने खिसक गया। एक इंस्ट्रक्टर मि. गोंडले उसी समय बुद्धू के पीछे-पीछे आ रहा था। उसने बुद्धू के साथ-साथ ट्रेनिंग सेक्शन की तरफ चलते-चलते उससे कहा था - 'ऐसे किसी को भी उधार मत दो आप। इस को तो बिलकुल नहीं।' दोनों सेक्शन में पहुँचे तो मि. गोंडले आ कर लॉज की इंचार्ज मिसेज दोषी से बोला - 'बाई जी, इस को समझा दो न, औगड़े को पैसा न दे कभी!' 
यहाँ सब महिलाओं को बाई जी कहते हैं। महिलाओं की सरनेम के आगे बाई लगाते हैं, जैसे दोषी बाई, लता बाई... बुद्धू के लिए यह भी नई बात थी। दोषी बाई ने उससे कहा - 'ही इज राइट। आप खास करके औगड़े को एक पैसा भी मत दो।' 
एक और बोला - 'वो पैसा वापस कैसे करेगा? पता है कितने बच्चे हैं साले के?' 
'तेरह चौदह तो होंगे ही।' ट्रेनिंग सेक्शन में कहकहा मच गया - 'अरे इतने नहीं होंगे,' कोई बोला। 
'ए...क भी बच्चा नहीं... बीवी रोती है इसकी क्योंकि उसको भी खूब सताता है। यह दारू पीता है दारू। आँखें देखी हैं इसकी, हमेशा नशे में रहती हैं। काम करता नहीं, जिस-तिस का पैसा मारता है। सबसे झूठ बोलता है कि मेरे छ बच्चे हैं। पैसा लौटाऊँ कैसे?' 
इधर शाम होते न होते लॉज में ही तमाशा खड़ा हो गया। यहाँ के एडिशनल चीफ डायरेक्टर जो कि हेडक्वार्टर दिल्ली के चीफ डायरेक्टर के बाद दूसरी सबसे बड़ी पोस्ट है, तक खबर पहुँच गई। उसने दो-चार प्रशासन ऑफिसर दौड़ाए। औगड़े पोलिस इंस्पेक्टर को ले आया और उसी इंस्पेक्टर की जीप जा कर नजदीक ही एक कोठी के बाहर खड़ी की और लपक कर अंदर से लॉज के मालिक को यहाँ खींच लाया। सबके सामने वह लॉज के मालिक का कॉलर खींचकर खड़ा हो गया - 'निकालो सबका पैसा!' कुछ और कमरों के ताले भी टूटे पड़े थे पर सबके इतने पैसे नहीं गए थे जितने बुद्धू के। एक का पचास गया तो दूसरे का पचहत्तर। तीसरे का तो पता ही नहीं कुछ गया कि नहीं, वह यहाँ आ कर लापरवाही से कहीं घूमने निकल गया था। और इधर नजारा यह कि एक पोलिस कांस्टेबल ने लॉज के चारों-पाँचों छोकरों को झापड़ रसीद करने शुरूकर दिए। लॉज का मालिक तेज निकला - 'शट अप। मुझसे ऊँची आवज में बात न करना। इधर ट्रेनी लोग एक-दूसरे की चीज चुराते हैं... लीव माई कॉलर, वर्ना मैं स्लैप कर दूँगा आपको।' आगे पोलिस इंस्पेक्टर को बढ़ना पड़ा। औगड़े को पीछे किया - 'लीव इट। आपस में क्यों लड़ते हो?' 
औगड़े बोला - 'चाहे कुछ भी हो, इसे सबके पैसे लौटाने पड़ेंगे।' 
शट अप, पोलिस को पता करने दो किसने चोरी की है? कोई ट्रेनी ही...' 
'यू शट अप! ट्रेनियों का नाम भी अपनी जबान पर मत लाना समझे,' औगड़े भी अकड़ने में पीछे नहीं। ट्रेनियों का सबसे बड़ा हमदर्द हो जैसे। 
सब ट्रेनी भी हैरान कि हम सबका क्या कुसूर? औगड़े और लॉज के मालिक की तनातनी में हमारा नाम क्यों आ रहा है? एडिशनल चीफ डायरेक्टर आया और क्षण-भर में पोलिस इंस्पेक्टर को ताकीद करके चला गया कि चोरी का कैसे भी पता करो आप? पोलिस इंस्पेक्टर ने क्या किया कि अपनी जीप में वापस पोलिस थाणे चला गया और दो-तीन खतरनाक कुत्ते लेकर आ गया? सब ट्रेनी लाइन में खड़े हो गए और छोकरे भी। पर यहाँ मजेदार बात यह हुई कि कुत्ते हर ट्रेनी की पैंट सूँघते-सूँघते बुद्धू तक पहुँचे तो एक कुत्ते ने बुद्धू की ही पैंट पकड़ ली और जोर-जोर से भौंकने लगा। बुद्धू खूब घबराया। पोलिस इंस्पेक्टर बोला - 'डिड यू टच ऐनी थिंग इन द रूम?' 
'मैंने सिर्फ अपना कंबल ऊपर उठाकर पलंग पर वापस रखा। कुछ चीजों को हाथ लग गया होगा। मेरा सूटकेस भी उल्टा पड़ा था। उसे सीधा किया न।' 
ट्रेनियों ने पोलिस इंस्पेक्टर को घेर लिया - 'नो सर। यह खुद तो क्लास में बैठा था। यह चोर कैसे हो सकता है?' 
इंस्पेक्टर ने सबको तसल्ली दी। खूब हैंडसम था। लग रहा था मराठी सिनेमा का हीरो-वीरो है। मुस्करा कर बोला - 'घबराइए मत। कुछ नहीं होगा। पर इन्होंने कमरे में घुस कर चीजों को हाथ लगा लिया है, सो अब चोर को पकड़ने में थोड़ी सी मुश्किल तो होगी ही।' 
उधर लॉज के मालिक और औगड़े के बीच तनातनी जारी थी। औगड़े बोला - 'आपकी कोठी की भी तलाशी हो गई तो? इसके नोट वहीं मिलेंगे। बाकी की तो कम-कम चोरी हुई है।' 
'तलाशी तो आपकी भी हो सकती है। सुना है बहुत लोगों का पैसा मार रखा है! लोग सस्पेंस में रहते हैं कि आपने सचमुच शादी की है या नहीं, या कोई औरत यूँ ही पकड़ रखी है घर में! बच्चे कितने हैं आपके? छ हैं न?' इस पर ट्रेनी तो सब खामोश ही रहे पर इंस्पेक्टर ने देखा लॉज के मालिक का साथ कोई देने वाला नहीं था सो वह खुद ही 'हा हा' करके हँसने लगा, जैसे लॉज के मालिक की इज्जत रख रहा हो। पोलिस कांस्टेबल छोकरों को पीटना बंद कर चुके थे। अब आगे आ कर मुस्कराने लगे। लॉज का मालिक इस बीच पोलिस इंस्पेक्टर का ध्यान खींचता बोला - 'लॉज में कभी-कभी ये भी होता सा'ब।' कहकर उस ने हाथ की तर्जनी से नाक की नोंक पर दो-तीन बार टक-टक सी कर दी। यह एक संकेत होता है यहाँ की वेश्याओं के बारे में। किसी भी ऑटो में बैठ जाओ और ऑटो वाले से कहना हो कि वेश्याओं के अड्डे ले चलो तो कहना नहीं पड़ता, केवल हाथ की तर्जनी से नाक की नोंक दो-तीन बार बजा दो बस। 
बात को आगे बढ़ाता लॉज का मालिक बोला (तर्जनी को नाक पर बजा कर ) - 'ये सब तुम लोगों का ट्रेनी करता है। वही लोग लड़की बुलाता है। चलकर दिखाऊँ? बिस्तरों में लड़की लोग की वेणी मिलेगी...!' 
कुछेक ट्रेनी घबरा गए। यह सब भी चोरी छुपे होता है। रात देर को कभी-कभी एकाध वेणी वाली लड़की लॉज में घुसती देखी गई है! 
इंस्पेक्टर ने दोनों को चुप कराया - 'क्या का क्या बकते जा रहे हो दोनों। कीप क्वाइट नाउ।' 
इंस्पेक्टर कुत्ते लेकर चला गया पर अगले ही दिन उसने बुद्धू को ही थाणे में बुलाया। उसने बुद्धू से बात तो बहुत प्यार से की और उसे आश्वस्त भी किया कि चोर का पता चलते ही उसके छ सौ रुपये वापस मिल जाएँगे, पर बुद्धू को विश्वास नहीं आया। वह एकाध बात और इंस्पेक्टर के कहने पर लिखकर चला आया तो गेट पर ही उसे उसकी कजिन लता मिल गई - 'चोरी तुम्हारी भी हुई कल, सब कह रहे हैं?' 
'हाँ,' बुद्धू ने सब कुछ बताया पर लता बोली - 'मैं औगड़े से कहूँ दो-तीन दिन में ही चोर पकड़वा देगा?' 
बुद्धू को लगा इस औरत का दिमाग खराब है। एक तो पहले ही कल से इतना टेंशन है ऊपर से यह औरत ऐसी घनचक्करों वाली बात कर रही है। बोला - 'वो तो बहुत चालू आदमी है दीदी। आज सुबह ही कह रहा था कि पचास रुपये दे दो, चोर मिनटों में पकड़वा देगा वह। मैं उसे पचास क्यों दूँ? वह तो पहले ही...' 
लता थोड़ी घबरा भी गई कि अब तो बुद्धू को भी उधार देना पड़ेगा पर बुद्धू इस बीच सेक्शन चला गया। वहाँ मिसेज दोषी से उसकी खूब अच्छी दोस्ती हो चुकी थी। मिसेज दोषी उससे बोली - 'आपके पास पैसे नहीं होंगे न। लो, टेक दिस हंड्रेड रुपी नोट। पे मिलने पर दे देना...' 
पर बुद्धू ने कहा - 'इतने मत दीजिए। सिर्फ तीस दीजिए...' तब तक कुछ ट्रेनी आ गए। नंदलाल भी था और पाल भी। नंदलाल बोला - 'फिक्र की कोई जरूरत नहीं मैडम। हम जो हैं। क्या हमारे होते यह भूखा रहेगा? आखिर क्लास फेलो किस बात के हुए हम?' 
पर रात को बुद्धू नंदलाल के पास ही आया - 'मिसेज दोषी ने तीस दिए हैं। तीस आप दे दो, मैंने फिलहाल अपनी सिस्टर अनामिका को टेलीग्राम कर दिया है। वह पैसा तुरंत भेज देगी।' 
पर नंदलाल बोला - 'यहाँ दूसरे शहर में पता है बजेट कितनी मुश्किल से बनता है? कितनी तो महँगाई है! कैसे दे दूँ पैसे अब? मेरे पास तो हैं नहीं।' कहकर नंदलाल अँगुली कुतरने लगा। पर पाल ने तीस रुपये दे दिए। और मजेदार बात यह कि जब अगले दिन बुद्धू सेक्शन पहुँचा तो मिसेज दोषी ही उससे बोली - 'लो,' और मिसेज दोषी को हँसी भी आ रही थी - 'आपकी सिस्टर लता बाई का तो आपसे खूब प्यार है, जैसे आप उसके सगे भाई हो! यहाँ आई थी। कह रही थी बेचारे को पैसे कम होंगे, सो ये दस का नोट आपके लिए दे गई!' सुनकर आस-पास के इंस्ट्रक्टर भी हँस दिए। सब ने देखा था कि लता आई थी और बुद्धू के प्रति खूब सहानुभूति दिखा रही थी। एक ने बुद्धू से कहा - 'लता बाई आप कू सच्चा प्यार करती ना?... 
मिसेज दोषी क्लास में कुछ तकनीकी कोड भी पढ़ाती है और गणित में सांख्यिकी पढ़ाना भी उसी को दे रखा है। वह क्लास में कोड का ही टैस्ट ले रही थी कि एक डाकिया आ कर जोर से बोला - 'मनी ऑर्डर...' 
अनामिका ने टेलीग्राम के रस्ते पाँच सौ का मनी ऑर्डर भेज दिया था। दोषी मैडम उठी और डाकिए से मनी ऑर्डर का फॉर्म बुद्धू तक लाई और उससे हस्ताक्षर करवा कर बुद्धू को पाँच सौ रुपये भी ला दिए। बुद्धू से बोली - 'टैस्ट में आपको दस मिनट ज्यादा दे दूँगी। आप ठीक से पैसे गिनकर जेब में रख लो।' 
नंदलाल अपनी सीट से ही बोला - 'मुझे बहुत चिंता थी मैडम। अच्छा हुआ पैसे आ गए इसके।' मैडम दोषी ने नंदलाल को डाँट दिया - 'कीप क्वाइट। अपना टैस्ट दीजिए आप।' और मिसेज दोषी बुद्धू को देखते-देखते कमरे में टहलने लगी। उसे चलते-चलते अनायास नंदलाल पर हँसी भी आने लगी। नंदलाल फिर भी धीमे से बोल पड़ा - 'ही इज जीनियस मैडम, ही इज जीनियस...' और सारी क्लास बीच टैस्ट में ही खिलखिला पड़ी। मिसेज दोषी की हँसी भी अब रुक नहीं रही थी। 
मिसेज दोषी से बुद्धू की अच्छी दोस्ती जम गई थी। दोषी के पास पढ़ाने को यूँ तो सांख्यिकी भी थी पर कभी-कभी वह पढ़ाते-पढ़ाते कन्फ्यूज भी हो जाती थी। तब बुद्धू उठकर डिस्कस करता और ब्लैकबोर्ड पर हुई गलती को ठीक करने में मिसेज दोषी की मदद करता। नंदलाल बीच में ही बोलता - 'मैडम, यू आर डिस्कसिंग विद समर्थ। ही इज ए जीनियस।' पूरी क्लास को नंदलाल पर फिर हँसी आ जाती। पाल को तो खासकर के। मिसेज दोषी भी हँसती रहती नंदलाल की बातों पर। पर वह अक्सर बुद्धू को सेक्शन में बुला लेती - 'कुछ जरूरी बातें आपसे ही सीख लेती हूँ।' 
'क्यों नहीं।' 
कभी मिसेज दोषी कहती - 'तुम अच्छे आ गए। तुम तो पोस्ट ग्रैजुएट हो न। मैं बी.एससी. हूँ। सो मैथ्स में कभी-कभी प्रॉब्लम आ जाती है।' 
रात को नंदलाल पाल के सामने ही बुद्धू से कहता - 'मैडम दोषी आपको तुम कहती है ... हा हा हा... अच्छी दोस्त हो गई है। वह कई बार तो कह चुकी है, आई एम सैटिस्फाइड विद यू।' 
बुद्धू नंदलाल को झाड़ देता। 
पर मिसेज दोषी ने लगातार पंद्रह दिन उसे पास बिठाकर कई नोट्स तैयार किए जिनमें उसे पिछले बैचिज में पढ़ाने में कठिनाई होती थी। एक दिन बुद्धू ने उससे कहा - 'कुछ अच्छी किताबें हैं। वो खरीद लो तो प्रॉब्लम कम होगी।' 
'कौन सी किताबें?' 
बुद्धू ने कहा - 'यहाँ कोई अच्छी सी दुकान देखनी पड़ेगी कि कॉलेज लेवल की कुछ काम की किताबें हैं कि नहीं।' 
'चलो, दुकान मैं दिखाती हूँ। यहीं पास में ही है।' 
मिसेज दोषी निकल रही थी कि एक इंस्ट्रक्टर लक्ष्मणमूर्ती ने बुद्धू से कहा - 'ये ब्यूटीफुल स्वेटर कहाँ से लिया?' 
बुद्धू के पास आज बहुत आकर्षक स्वेटर था जो उसके बड़े भाई मनीष ने दुबई से अनामिका को भेजा था और अनामिका ने उसे ही पूना में पार्सल करके भिजवा दिया था। अनामिका ने उससे कहा था कि जल्दी से ट्रेनिंग पूरी कर ले, फिर तेरे लिए अच्छी सी लड़की भी देखेंगे।' 
इधर बुद्धू ने लक्ष्मणमूर्ती से कहा - 'यह मेरे ब्रदर ने दुबई से भेजा है।' 
ओ दुब...ई। मुझे भी ला कर दो न।' लक्ष्मणमूर्ती की लार टपकने लगी तो बाहर निकलते-निकलते मिसेज दोषी को खूब हँसी आ गई। बाहर आ कर एक ऑटो रोककर वह बुद्धू से बोली - 'लक्ष्मणमूर्ती सब ट्रेनियों से कुछ न कुछ माँगता रहता है। सोचता है ट्रेनी लोग अच्छे नंबर के लालच में उसे कोई स्वेटर या शर्ट-वर्ट दे देंगे। ह ह ह ह...' 
और बुद्धू मिसेज दोषी के साथ ऑटो में बैठते-बैठते बोला - 'आपके सा'ब क्या करते हैं?' 
'माई हसबैंड? वो इंपोर्ट-एक्सपोर्ट में हैं।' 
बुद्धू को हँसी आ गई - 'फिर तो लक्ष्मणमूर्ती को भी कुछ ला कर दो न...' 
'माइ फुट,' मिसेज दोषी बोली। 
बुद्धू ने कहा - 'और मुलगा-मुलगी क्या करते?' 
मिसेज दोषी को खूब हँसी आ गई कि इस बुद्धू को भी मराठी आ गई है। लड़का-लड़की यानी मुलगा-मुलगी। बोली - 'मुलगा फिफ्थ में है और मुलगी थर्ड में।' 
दुकान पर बुद्धू और मैडम काफी देर तक किताबें छाँटते रहे। आखिर बुद्धू ने तीन अच्छी किताबें खरीदी और पेमेंट कर दिया। पर मैडम दोषी ने जबरदस्ती अपने पर्स में से रुपये निकालकर बुद्धू को दे दिए - 'नो। मैं तुम से बिलकुल नहीं ले सकती।' 
दोनों कुछ ही देर बाद वापस सेक्शन में आ गए और लक्ष्मणमूर्ती हसरत से बुद्धू के स्वेटर को देखने लगा। मिसेज दोषी ने बैठते-बैठते बुद्धू से कहा - 'मैं आपका कितना थैंक्स करूँ। आपने सचमुच मेरी खूब मदद की। मेरे सारे नोट्स ठीक करवा दिए। थैंक्स अगेन।' अब मिसेज दोषी 'आप' कहकर संबोधित करने लगी। 
बुद्धू ने कहा - 'इसमें कोई बड़ी बात तो है नहीं। हम तो अच्छे फ्रेंड हैं।' पर मिसेज दोषी घबरा सी गई। बोली - 'मैं आपकी कलीग हूँ, फ्रेंड नहीं।' 
बुद्धू को मन ही मन हँसी आ गई। खूब अजीब लगा उसे। यहाँ दफ्तर में अर्थ को तो हर कोई जीता है, शब्द को नहीं जी पाता, शब्द से घबराता है। पर बुद्धू की और मिसेज दोषी की दोस्ती अच्छी जमी रही, ट्रेनिंग के अंत तक। 
बुद्धू की ट्रेनिंग अब पूरी हो गई थी और अब वह वापस चला जाएगा दिल्ली। 
पर दिल्ली से अब वह जाएगा कहाँ? क्या सोनीपत? बुद्धू का यह सोचकर ही दिल बैठने लगा। वहाँ तेजवीर सिंह को तो सोनीपत का ऑर्डर मिल गया था पर डायरेक्टर सिंहा का क्या भरोसा! 
वह अभी इसी चिंता में लॉज में अपने कमरे में बैठा था कि नंदलाल ही दो-दो सीढ़ियाँ फलाँगता उसके कमरे तक चढ़ आया, हाँफता-हाँफता बोला - 'समर्थ, नीचे न, मैडम दोषी आई हैं। कह रही हैं आपको फौरन दफ्तर भेज दूँ।' 
'मैडम दोषी? इस समय?' उस समय बजे तो चार थे पर सब ट्रेनी वाइवा की परीक्षा देकर लॉज में आ कर बैठे थे और थोड़ी ही देर बाद मैडम दोषी जाने क्यों, इधर लॉज की तरफ आ गई थी? लॉज में महिलाओं का जाना वर्जित था सो मैडम दोषी ने गेट से ही एक छोकरे को कहा कि ऊपर से मि. समर्थ को रूम नंबर 13 से बुला लाओ। पर नंदलाल उसी समय कहीं जाने के लिए गेट तक पहुँचा तो उसे मिसेज दोषी दिख गई थी। 
बुद्धू फौरन आया और मिसेज दोषी के साथ दफ्तर चल पड़ा। 
मिसेज दोषी उसे मुस्करा कर ट्रेनिंग सेक्शन में सामने बिठाती है, जैसे बुद्धू से ज्यादा खुश वह है। बुद्धू से कहती है - 'पार्टी करोगे। एक खुशखबरी देती हूँ। आपका दिल्ली ट्रांसफर हो गया है।' 
'वाऊ।' बुद्धू का दिल नाच सा उठा। दिल्ली का ट्रांसफर ऑर्डर तो मिसेज दोषी ने बुद्धू को दे दिया। पर हेडक्वार्टर की एक भूल के कारण बुद्धू का मामला तीन दिन बीच में ही लटका रहा। मिसेज दोषी भगदड़ करती रही। हेडक्वार्टर ने ट्रांसफर की एक ही कॉपी भेजी थी जो बुद्धू को मिल गई और उसने खुशी-खुशी उसे जा कर लॉज में रख दिया। हेडक्वार्टर ने पूना ऑफिस की कॉपी भेजी ही नहीं थी और पूना ऑफिस के प्रशासन विभाग से बुद्धू और सब ट्रेनियों के रिलीव ऑर्डर भी आ गए कि ट्रेनिंग पूरी हो गई, आप लोग वापस अपने-अपने स्टेशनों पर जाइए। बुद्धू को रिलीव ऑर्डर मिला वापस सोनीपत जाने का! 
बुद्धू खूब घबराया पर मिसेज दोषी ने फौरन प्रशासन से कहकर हेडक्वार्टर को एक टेलीप्रिंटर मैसेज दौड़ा दिया कि मि. समर्थ की पोस्टिंग की पुष्टि की जाए, वह दिल्ली आए या सोनीपत! 
टेलीप्रिंटर मेसेज से ही जवाब आया, बुद्धू दिल्ली जाएगा! 
स्टेशन पर बुद्धू को सी ऑफ करने मिसेज दोषी आई है। उसे शुभकामना दे रही है। कह रही है - 'मुझे उम्मीद है, इस ट्रेनिंग में तुम्हारी पोजीशन आएगी। फिर जाने कब आओ यहाँ। आल द बेस्ट।' कहकर मिसेज दोषी ने बुद्धू से हाथ मिलाया तो बुद्धू काफी नर्वस सा हो गया। अब तक वह दोस्ती के अर्थ समझ गया था। और यह भी कि मिसेज दोषी भी दोस्ती के अर्थ समझती है। पर वह इस शब्द से डरती है। 
बुद्धू ने हाथ मिलाया तो मिसेज दोषी को ही लगा था कि दोनों के बीच दोस्ती से कुछ प्रतिशत अधिक का ही कुछ एहसास सा हो रहा है। पर इस प्यास भरे 'कुछ अधिक से' के से एहसास में कितना तनाव है? जैसे चौतरफा बेड़ियों की निर्मम दृश्यावली सी झनक उठी हो। इसलिए सारी ऊहापोह पल भर में ही जी ली दोनों ने और गाड़ी आ गई। मिसेज दोषी अनायास ही जाने क्यों, तेजी से मुड़ गई, जैसे बहुत जल्दी में हो। पाल की मदद से बुद्धू भी जा कर डिब्बे में बैठा और खिड़की से उसका हाथ विदाई में हिलता रहा। पर मैडम दोषी तो प्लेटफार्म के गेट से बाहर जा रही थी उस समय। शायद वह अब भी यही सोच रही थी उस समय कि इस प्यास भरी दोस्ती में किस कदर तो तनाव है? वह उस तनाव को ही पीने सा लगी। उसके मन मस्तिष्क पर कोई और विचित्र सा एहसास ही बेड़ियों की टन-टन सा बजने लगा था, जैसे बस, वही उसकी पहचान हो। उससे अतिरिक्त कोई प्यास उसे कभी लगती ही न हो। मिसेज दोषी ऐसे बाहर जाने लगी जैसे वह तेजी से वापस, वह एहसास बनकर ही लौट रही हो! 
बुद्धू गाड़ी में बैठा याद करने लगा पूना के दिन। मिसेज दोषी की बातें। मराठी की चंद कविताएँ बुद्धू को तब से ही याद हैं जब वह यहाँ बंबई के ही एक सबर्ब, उल्हासनगर में रहता था। कभी वह सेक्शन में मिसेज दोषी के सामने बैठा उसे मराठी की बचपन में पढ़ी कविता सुनाता : 
पहाटेच्या वेड़ी, मंजुड़ आवाज, 
कोठून येईतें पाहूँ तरी। 
पहाटेच्या वेड़ी आवाज घुड़ घुड़ 
आणी घण घण गोड़ लागे 
(प्रातः की बेला में यह मधुर आवाज कहाँ से आती है, देखें तो? प्रातः बेला में घुड़-घुड़ और घण-घण की आवाज मधुर लगती है)। 
कभी उसे बताता : 
देवा तुझे कित्ती, सुंदर आकाश 
सुंदर प्रकाश, सूर्य देतो 
(ईश्वर तुझे कितना सुंदर आकाश, सुंदर प्रकाश और सूर्य देता है)! 
मिसेज दोषी उसे बच्चों का चिर परिचित गीत बताती : 
येरे येरे पावसा, 
तुला देतो पईसा 
पईसा झाला खोटा 
पावस आला मोठा 
(बारिश-बारिश आ जाओ, तुझे मैं पैसा देती हूँ, पर पैसा खोटा निकला तो बारिश की मोटी मोटी बूँदें पड़ने लगी)! 
जिस दिन दुकान से किताबें लेकर निकले दोनों, तब बुद्धू ने कहा था - 'यहीं मॉडर्न कैफे में एक-एक कप कॉफी पीते हैं न! क्या इतनी सी भी गुरु दक्षिणा नहीं दोगी?' 
मिसेज दोषी भी हँसकर बोली - 'गुरु मैं हूँ कि तुम? तुम तो ट्रेनी हो!' 
बुद्धू निरुत्तर था। पर अब दोनों हँसी मजाक के मूड में भी कुछ देर आ गए थे। मिसेज दोषी बोली - 'अब ऑटो की क्या जरूरत है। तुम्हारा पीरियड शुरू होने में अभी बीस मिनट हैं और मेरे तो आज के सारे पीरियड हो गए। इसलिए पैदल चलते हैं।' 
बुद्धू बोला - 'जैसा मेरी गुरु का हुक्म।' मिसेज दोषी हँस पड़ी। फिर सहसा बुद्धू की कॉफी हाउस चलने वाली बात का सिरा पकड़कर खूब हँसती हुई बोली - 'पता है, यहाँ पुरुष लोग औरतों पर खूब झपटते हैं। तुम तो चंगे-भले हो, कह रहे हो चलकर कॉफी पीते हैं, पर मैं पिछले बैच की, जब तुम यहाँ नहीं थे, तब की एक बात बताती हूँ।' फिर पिछले बैच में जब अभी बुद्धू यहाँ नहीं था, तब की एक बात शुरू करते बोली - 'पता है,' बात शुरू करते ही उसे फिर हँसी आने लगी। पर उसने बात जारी रखी - 'तब न, एक हैंडीकैप्ड था, टाँग में चलने में फर्क था बहुत। कदम आगे बढ़ाता तो दाईं ओर पटखनी खा गिरता सा दीखता। हमें उसके हैंडीकैप से कोई शिकायत नहीं। वो तो किसी के साथ भी हो सकता है। स्कूल के दिनों में ही कहता था एक बार एक्सिडेंट हो गया था और उसके चेहरे पर भी शरीर में कहीं और से चमड़ी निकालकर चमड़ी के कुछ टुकड़े फिट कर दिए गए थे। जब वह प्रोमोट होकर क्लास वन बन गया तब भी सबको खुशी हुई। पर उसने तो आते ही सबको दुखी कर दिया।' वह फिर हँस पड़ी और एक जगह फुटपाथ पर चढ़ते-चढ़ते हँसी-हँसी में गिरने सी लगी, बुद्धू ने सहारा दिया तो थोड़ी छिटक कर ठीक से चलने लगी। बोली - 'मेरे सेक्शन में नहीं था, किसी और सेक्शन में था। वहाँ जाते ही क्या किया कि एक रजिस्टर बना लिया उसने और सेक्शन इंचार्ज से कह दिया कि कोई भी सीट छोड़कर एक मिनट भी बाहर जाए तो टाइम नोट कर लो। एक मिनट हो या दस मिनट। जब लौटे तो टाइम नोट करके उससे हस्ताक्षर ले लो! रिमार्क में लिख लो क्यों गया था या गई थी। ह ह ह...' मिसेज दोषी सीने से किताबें चिपकाए और हाथ में अपना झूलता पर्स लेकर अब हँसी को तो काफी कंट्रोल कर चुकी थी पर बात आगे बढ़ाती बोली 'उस ऑफिसर गणेशन ने तो कमाल ही कर दिया। एक तो उसके रजिस्टर से सब दुखी थे। कोई वाशरूम तक भी जाए तो रजिस्टर में नोट करवा कर जाए। रिमार्क में लिखे कि मैं...' उसने होंठ भींच दिए और बात को आगे बढ़ाया - 'ऊपर से उस को एक और बीमारी लग गई और दफ्तर में हंगामा सा हो गया। वह क्या करता था कि किसी न किसी लेडी को अपने चैंबर में बुला लेता और बातों-बातों में उससे कहता कि चलो, ब्लू डायमंड होटल चाय पीने चलते हैं। अब मैरिड - मैरिड लेडीज हैं और वो क्या इसके साथ चली जाएगी चाय पीने, कोई और नहीं बचा ऑफिस में!' बुद्धू बोला - 'मैं क्लास वन होता तो तुम्हें ऑर्डर करके यहाँ लाता कि बैठो, यहाँ हम कॉफी पीते हैं।' मिसेज दोषी बोली - 'चुप, मैं चली क्या तुम्हारे साथ? उसने एक से कह दिया चलो नजदीक ही डेकन जिमखाना में जो संभाजी पार्क है उस में थोड़ी देर चलकर टाइम पास करते हैं। लेडीज तो दुखी हो गईं उससे। बात बढ़ गई क्योंकि एक-दो लेडीज को उसने थ्रेट कर दिया कि नहीं तो तुम्हारा रिकॉर्ड बिगाड़ दूँगा। तब तो सारे दफ्तर की लेडीज इकट्ठा हो गई। सब ने मिलकर तय किया कि सब प्रोटेस्ट करेंगीं। किसी ने औगड़े-वौगड़े से कुछ नहीं पूछा कि यूनियन की तरफ से प्रोटेस्ट करो या क्या करो? जब औरतें अपने सेक्शनों से बाहर निकल आईं और नारे लगाती दफ्तर की बिल्डिंगों के बीच बने रास्तों पर घूमने लगीं तब पुरुष भी आ गए। सारा स्टाफ चला गया था एडिशनल चीफ डायरेक्टर के पास! तब पता है उसने हम सब की खूब मदद की, उसने फौरन इस ऑफिसर गणेशन का ट्रांसफर यहाँ से पाषाण की तरफ कर दिया। पाषाण में एक छोटा सा ऑफिस है जहाँ अभी लेडीज हैं ही नहीं। पर खैर, जाने दो, मुझे तो बाई चांस याद आई तो मैंने यह टॉपिक छेड़ दिया। चलो, आ गया अपना ऑफिस...' 
और बुद्धू चुपचाप गेट के अंदर मिसेज दोषी के साथ प्रवेश करते-करते सोचने लगा दरअसल गणेशन का तो व्यवहार भी विचित्र था, और फिर वह धमकियाँ भी देता रहा। पर सामान्य परिस्थितयों में भी यहाँ के नारी-पुरुषों के बीच न जाने कितने नर्वस संबंध मन ही मन पलते-पनपते होंगे! मिसेज दोषी कितनी तो सावधान है! और अंदर पहुँचने के बाद ही यह बात हुई थी कि बुद्धू की बात के उत्तर में वह बोली थी - 'मैं आपकी कलीग हूँ, फ्रेंड नहीं!' 
