
18 . उपसंहार 
बुद्धू जब इस विभाग में नहीं आया था, तब भी यह विभाग पिछली लगभग एक सदी से चल रहा था और जब वह इस विभाग से रिटायर हो जाएगा तब भी आगे अनंतकाल तक यह विभाग चलता रहेगा, इसलिए अब इस नौकरीनामे का उपसंहार करने का समय आ गया है... 
...जब देश आजाद हुआ था तब एक क्लर्क का वेतनमान मात्र पचपन रुपये से शुरू होता था और तब से चार वेतन आयोग देश में बैठ चुके हैं। अब जो पाँचवें वेतन आयोग की संपन्नता का समय आया तो दफ्तर में मानो एक बाजार सा लग गया। दफ्तर के किसी कमरे में कोई काम ही नहीं हो रहा था और सब जगह एक त्यौहार का सा वातावरण था। हर कमरे में कोई न कोई एक्सपर्ट आदमी एक कागज लिए बैठा था और उम्मीद की फुलझड़ियाँ उड़ा रहा था। उस एक्सपर्ट के पास एक कैलक्यूलेटर रूपी फुलझड़ी होती और उसके बटन दबा-दबाकर देखते-देखते किसी न किसी का नया वेतनमान कैलक्यूलेटर के सलोने मुखड़े पर अवतरित हो जाता और कुल नई तनख्वाह! खुशी की चिंगारियाँ तब संबंधित व्यक्ति के मुख से फूट पड़तीं! तालियाँ बजतीं और लड्डू खाए जा रहे थे। सिर्फ एक चीज की कमी थी। ऑफिस न होता तो ड्रिंक्स भी चल पड़ते। पर सबको अपने नए वेतनमानों का नशा सा चढ़ गया था क्योंकि इतने फायदे वाले अति-आकर्षक वेतनमान देश में पहली बार आ रहे थे। कुछ ही दिन पहले तो किसी का काम में मन ही नहीं लग रहा था। बेसब्री से इंतजार था सबको और एक कंप्यूटर हॉल में लगे टी.वी. पर सब की नजर रहती कि कोई ब्रेकिंग न्यूज आ जाए किसी भी क्षण, कि पाँचवें वेतन आयोग की सफारिशें घोषित हो गई हैं। थोड़ी सी शामत तो पहले बुद्धू की भी आ गई थी। बुद्धू का सबसे छोटा भाई बब्बन नौकरी करता था वित्त मंत्रालय में। अब हर कमरे में बुद्धू की पेशी करवाई जाने लगी और राह चलते आते-जाते भी हर कोई उसे दबोचने के से अंदाज में पूछता - 'आपका भाई क्या कहता है? हमारे विभाग के नए वेतनमान क्या होंगे?' बुद्धू बेचारा फँस गया था। घर में रोज बब्बन से कहता - 'जल्दी से बताओ कि हमारे विभाग के वेतनमान क्या होंगे? वर्ना मेरे ऑफिस वाले तो मुझे जिंदा नहीं छोड़ेंगे।' भाई अपनी मजबूरी बताता और कहता - 'अभी आए ही नहीं हैं तो बताऊँ क्या? जब आएँगे तब भी जब तक घोषित नहीं होंगे तब तक कैसे बताऊँगा? आखिर मुझे भी तो वहाँ गोपनीयता बनाए रखनी पड़ती है!' एक दिन क्या हुआ कि टी.वी. पर अचानक ब्रेकिंग न्यूज आ गई कि वेतन आयोग की सफारिशें वित्त मंत्री को दे दी गई हैं। बस, हर कोई अपनी आँखों को टेलीस्कोप सा बनाकर दूर-दूर तक देखता, वह जो आ रहा है, वह समर्थ तो नहीं? बुद्धू दूसरी बिल्डिंग से इस अपनी वाली बिल्डिंग की तरफ आ रहा था और उसे रास्ते में ही एक ग्रुप ने कमर से घेर कर ऊपर उठा लिया जैसे वह कोई कप-वप जीतकर आया हो। बुद्धू समझ गया इन सब लोगों की बेचैनी आखिर क्या है। फिर सब उसे जफियाँ डालकर और उठाकर गेट तक ले गए और वहाँ खड़ी थी एक कार जो किसी ढींगरा साहेब की थी। बुद्धू से कहा गया कि इस कार में भाई के ऑफिस जाओ और बस, सस्पेंस से पर्दा उठवा लाओ हमारे विभाग के वेतनमानों के! बुद्धू हैरान था इन सब की आक्रामकता देखकर। 
वह तो चुपचाप कार में बैठ गया जैसे वह खुद ही वित्तमंत्री हो। वेतनमानों को जानने के लिए ऐसी हिंसक उत्सुकता बुद्धू ने पहले कभी देखी नहीं थी। वह जब भाई के ऑफिस पहुँचा तो उसका भाई उसी के विभाग से संबंधित कुछ पन्नों के फोटोस्टेट पहले ही निकाल रहा था और उसे फोन करने ही वाला था कि लो, बड़े भैया तो आ ही गए! बुद्धू ने फिर सीधे वित्त मंत्रालय से ही अपने ऑफिस में फोन किया कि 'घबराते क्यों हो, सब लोग अपने-अपने रक्तचाप नॉर्मल रखो? हम सब की उँगलियाँ पाँचों देसी घी में हैं। बड़े जबरदस्त वेतनमान आए हैं अपने विभाग के। 
सरकार तो हम सब पर न्यौछावर हो चुकी है भाई।' बुद्धू की बात सुनकर ऑफिस के लोग फिर खुशी से पागल होने लगे। बुद्धू आया तो हर कोई उसे एक बार फिर कमर से घेर कर ऊपर उठा लेता और उसकी जफी ले लेता। बुद्धू इस मेले में गुम सा हो गया पर अचानक मार खाते-खाते बचा भी। बुद्धू ने क्या किया कि कहीं भीड़ में सब की खुशियों में खलल सा डालते कह दिया - 'मेरी तनख्वाह इस समय नौ हजार है और जो वेतनमान मैं लाया हूँ उसके मुताबिक रातोंरात मेरी तनख्वाह हो जाएगी अट्ठारह हजार! क्या हम लोगों के पास इतना काम है? अगर हम लोगों की तनख्वाहें रातोंरात डबल हो गईं तो सरकार आखिर वह नया घाटा कैसे पूरा करेगी? क्या ऐसा नहीं होगा कि सरकार को अपने सारे विकास कार्य रोकने पड़ें? और अगर केंद्र सरकार ने वेतन इतने बढ़ा दिए तो राज्य सरकारें कहाँ पीछे रहेंगीं!' बुद्धू का इतना कहना था कि आस-पास के सारे माहौल में एक चक्रवात सा आ गया। 
सब लोग आक्रामक होकर उसी पर झपटना चाहते थे। दो-चार तो उसकी तरफ लपके और लगे चीख चीखकर भाषण झाड़ने - 'हमारे ऑफिस के मि. समर्थ का दिमाग ठिकाने नहीं है भाइयो बहनों! इस दफ्तर में जब से आए हैं इतना सारा काम है और दिनों-दिन बढ़ता भी जा रहा है कि ऐसे नेत्रहीन ऑफिसरों को दिखाई तक नहीं देता इतना काम! हमारी तनख्वाहें डबल होने में दरअसल इनकी... जलती हैं!' एक और का भाषण - 'आप मत लो नई तनख्वाह। चलो अभी सरकार को लिखकर दे दो आप...' कहकर दो-चार जने तो बुद्धू को ऐसे आग्नेय नेत्रों से देखने लगे जैसे वहीं उसे भस्म कर देंगे। एक ने तो क्या किया कि फटाफट जाने कहाँ से टेलीफोन की एक मोटी और जिसके पन्ने लुढ़क-लुढ़क कर नीचे प्रवाहित से हो रहे हों, ऐसी टेलीफोन डाइरेक्ट्री ले आया और लगा उसके पन्ने पलटने। दो-चार ने जिज्ञासावश पूछा - 'यह क्या कर रहे हो?' 
तो उत्तर मिला - 'देख रहा हूँ, मेंटल होस्पीटल के कुछ पते मिल जाए तो समर्थ सा'ब को वहीं भिजवा दूँ, जा कर इलाज तो करवा लें!' 
'हा हा हा हा...' कहकहे लगने लगे जैसे खुशियों में खलल डालने वाले को पागलखाने में होना ही चाहिए। बुद्धू स्तब्ध था। पर उस दिन वह अपने विभाग का सबसे बदनाम व्यक्ति बन गया। उसका पगलाना उवाच पूरे दफ्तर में प्रसिद्ध हो गया था। वह जिस कमरे में जाता, हर कोई उसे पकड़-पकड़कर कहने लगता - 'आप जैसे दो-चार देशभक्त और विभाग में जुड़ने की देर है बस, फिर हम सबको पे कमीशन की तरफ से एक-एक भीख का कटोरा मिल जाएगा कि अब देशभक्तों का यही फरमान है कि वेतन बढ़ाने की जरूरत नहीं है, सो आप सबको ये भीख के कटोरे उपहार स्वरुप दिए जा रहे हैं... ये लो... आप भी जा कर भीख माँगो...' किसी ने अपने लंच बॉक्स से खाली हो चुका पानी से धोया कटोरा बुद्धू की तरफ बढ़ा दिया तो बुद्धू फिलहाल अवाक सा रह गया। उसे लगा कि सचमुच, इन सब की हालत वही हो जानी थी जो ये कह रहे हैं। कोई उसे काम का वास्ता देने लगा - 'काम देखा है आजकल कितना बढ़ गया है! हर चीज करनी पड़ती है, पुट अप से लेकर साइन कराने तक! आप जैसे साहेब लोगों को सलाम मारते-मारते हाथ टेढ़े हो जाते हैं... बुद्धू मुस्करा कर चुप हो जाता क्योंकि हर तरफ उसके लिए गालियों ही गालियों का नजराना था। 
पर आने वाले दिन सबके सब और भी ज्यादा खुश थे। जो वेतनमान बने थे उनमें फॉर्मूला यही था कि सब कुछ नया जोड़कर जो टोटल बनेगा उसमें भी बेसिक पे का बीस प्रतिशत और जुड़ेगा। पर अचानक 'केंद्रीय कर्मचारी यूनियन' का माईबाप उमरावमल पुरोहित सरकार के सामने भिड़ गया कि बीस प्रतिशत नहीं, चालीस प्रतिशत जुड़ना चाहिए। सब लोगों को लगा था कि पहले तो चाँदी हो गई थी अब सोना हो गया। सोचने लगे कि 'नया प्रधानमंत्री तो है ही डेली वेजिज पर, किसी भी दिन उसकी सरकार एक फूँक के जोर से ही ताशमहल की तरह हवा में उड़ जाएगी, इतने कम बहुमत वाली सरकार की औकात क्या है? ब्यूरोक्रेसी से पंगा लेकर प्रधानमंत्री अपनी नौकरी से ही हाथ धो बैठेगा और उसकी सरकार मिनटों में जमीन सूँघती नजर आएगी। कोई न कोई घटक दल हमारे समर्थन में अपना समर्थन वापस ले ही लेगा और प्रधानमंत्री अपना इस्तीफा लिख रहा होगा साला। हा हा हा हा... सबको दो-चार और नोटों की सुगंध आने लगी। और हुआ भी सचमुच वही। देवताओं ने इन देशभक्त और काम के जुनूनी लोगों की सुन ली और सरकार की कमर इस सरकारी पुरोहित के आगे कमान की तरह झुक गई। विभाग में एक और जश्न सा फैल गया, जैसे पुष्प वर्षा हो गई हो। हर कोई बिना बात लड्डू बाँटने और खाने लगा। साथ में यह भी कि सरकार ने यह फैसला किया है कि ये नए वेतनमान सन छियानवे से लागू होंगे सो पिछले दो साल का आधा एरियर हर किसी को अब मिलेगा और बाकी आधा कुछ निर्धारित अर्से बाद। अब कैल्क्यूलेटरों की डिमांड बढ़ने लगी और कैल्क्यूलेट होने लगा कि किस को कितने हजार एरियर रूप में मिलेंगे? बुद्धू के लेवल पर ही पच्चीस से लेकर पैंतीस हजार तक के एरियर हर किसी के बन रहे थे। हर किसी की कल्पना में नई-नई शर्टें आने लगीं और सेकंड हैंड सही, कारों के मॉडल उनके सपनों में तैरने लगे थे। जो लोग शुरू-शुरू में साइकिल एडवांस के पचहत्तर रुपये माँगते फिरते ताकि पाँच रुपये प्रतिमाह के हिसाब से चुका सकें, अब आपस में बहस करने लगे कि कार के लोन कहाँ-कहाँ से मिलते हैं और कि कौन सा मॉडल आजकल सबसे बढ़िया है? किस मॉडल की एवरेज कितनी है? बीवी के साथ कार में घूमने और शॉपिंग करने के सपने अब सबको आने लगे। कोई-कोई कह उठता - 'हाए मैं मर जाऊँ! क्या इतना सब मिलेगा हमें?' बिल सेक्शन वालों की तो शामत आ गई और पचास-पचास, साठ-साठ घंटों का ओवरटाइम लेकर छुट्टी में भी एरियर के बिल तैयार होने लगे। सबके नए वेतन भी कैल्क्यूलेट हो गए! आखिर दो महीने बाद जा कर यह सारा सैलाब थमा और दफ्तर नए और चमकते चेहरों के साथ अपने पुराने ढर्रे पर आ गया था... जैसे पूरे दफ्तर ने ही कपड़े बदल लिए हों। 
बुद्धू को कभी-कभी नौकरी से बेहद ऊब सी भी होने लगती पर वह तो अब अपनी नौकरी से उभरी ऊब को भी एक प्रकार की रूमानियत में सा बदलने लगा। वह सोचता था उसने तो यहाँ सिर्फ निकम्मियत ही कमाई है, या यूँ कहें कि इतनी बड़ी नौकरी में सरकार ने उससे अधिक योगदान लिया ही नहीं! उसका कोई परिचित व्यक्ति पंद्रह साल पहले ही नौकरी छोड़ किसी निजी ऑफिस में जा लगा था और अब वहाँ मैनेजर बन गया था। वह उसे अचानक एक पार्टी में मिल गया तो बुद्धू ने उसका परिचय किसी अन्य मित्र से करवाते हुए कहा - 'ये भी हमारे विभाग में थे। पर ये बहुत काम करते थे सो ऑफिस ने इन्हें निकाल दिया।' दोस्त खूब हँसने लगा तो बुद्धू ने कहा - 'मैं क्योंकि ज्यादा काम करता नहीं, इसलिए अभी तक टिका हुआ हूँ। परमानेंट हूँ, एकदम भारत सरकार का गजेटेड दामाद!' इधर उसे पूना के दिन खूब याद आते और उसे लगता कि वहाँ का माहौल यहाँ से काफी बेहतर था। यहाँ गाली-गलौज है और गुंडागर्दी बस। यहाँ जैसा देसाई ने कहा था कि पूरी सरकार में दस प्रतिशत लोग ही काम करते हैं, पर बुद्धू ने देखा कि उन दस प्रतिशत मेहनती लोगों में से कई खासे खुदगर्ज और चालाक से लोग हैं। योग्यता और चरित्र का कोई तालमेल है ही नहीं! सॉफ्टवेयर में एक ऑफिसर है शैलेश चंद्रन, क्लास वन। उसकी बाकी सॉफ्टवेयर ऑफिसरों ने स्पर्धा-स्पर्धा में ही खाट खड़ी कर दी। उसके पास एक से एक बढ़कर नए-नए सॉफ्टवेयर प्रोग्राम थे, नए आइडिया भी। पर सॉफ्टवेयर पर मोनोपोली रखने वाले लोगों को वह फूटी आँख नहीं सुहाता था। वे लोग नहीं चाहते थे कि वह आगे बढ़ पाए क्योंकि वे सब एक प्रकार से सॉफ्टवेयर के नव अवतरित माफिया थे जो बॉस लोगों की नजरों में सुर्खरू होना चाहते थे और साबित करना चाहते थे कि उनसे अधिक योग्य तो पूरी वसुंधरा पर कोई और हो ही नहीं सकता। शैलेश ने खूब झगड़े मोल ले लिए। उसके गर्म स्वभाव को बहाना बनाकर उसके सी.आर. हर बार बिगड़ते रहे। जब वह डायरेक्टर की पोस्ट के इंटरव्यू पर जाता तब यू.पी.एस.सी. से आए इंटरव्यू अधिकारी उसके सॉफ्टवेयर ज्ञान से खूब प्रभावित रहते पर विभाग उन्हें उसके बुरे-बुरे कर्मफल (सी.आर.) दिखा देता। नतीजतन शैलेश चंद्रन बहुत त्रासद रूप से संतप्त हो गया। उसकी दाढ़ी बढ़ गई और आते-जाते वह मानो कोई पागल सा व्यक्ति लगने लगा। किसी से बात करना भी उसने बंद कर दिया था। शैलेश चंद्रन के बारे में फैल गया कि उसने अपने काम के ब्यौरे के रूप में अपना सी.आर. प्रस्तुत करना ही बंद कर दिया है। उसकी पत्नी ने आ कर एक दिन सी.डी. के आगे हाथ जोड़े कि मेरा पति किसी मनोवैज्ञानिक बीमारी का शिकार हो चला है। तनख्वाह मिलते ही न जाने दो-चार दिन में ही कहाँ कर आता है। प्लीज, आप लोग पहली को इनकी तनख्वाह मुझे दे दिया कीजिए। ऑफिस ने मनोरोग दिखाकर इसका भी प्रबंध कर दिया और पहली तारीख को शैलेश चंद्रन से हस्ताक्षर लेकर उसकी पत्नी को वेतन दे दिया जाता। एक दिन शैलेश चंद्रन ही गुम हो गया। फिर बहुत महीने तक आया ही नहीं। उसकी पत्नी एक दिन ऑफिस को यही बता गई कि अब वह अपने कमरे में लैपटॉप पर बैठा चौबीसों घंटे कुछ न कुछ करता रहता है और अपने नए प्रोग्राम की हर सी.डी. सील करके उसे एक अलमारी में लॉक करके रखता जाता है। शायद नौकरी पर अब वह लौटे ही नहीं...! 
इधर फर्नांडिस ने एक और गुल खिला दिया। वह डायरेक्टर की पोस्ट में सिलेक्ट कैसे हो गया, यह भी बुद्धू के लिए सस्पेंस सा था। न जाने क्या खाकर कुछ लोग इंटरव्यू पर बैठ जाते हैं और फिर सिलेक्ट भी हो जाते हैं, या फिर ऊपर तक रसूख बना हुआ होता है कि वे देखते-देखते सबको अँगूठा दिखाते ज्वाइनिंग रिपोर्ट लिख रहे होते हैं। पर फर्नांडिस की पोस्टिंग हो गई कानपुर और खुशी-खुशी चला भी गया। उसकी पत्नी मसालों-वसालों की पूरी लिस्ट वहाँ खुद ही बनाकर खुद ही खरीदारी कर लेती होगी, यह सोच सब कहकहा लगाने लगे। पर साल भर गुजरते न गुजरते पता चला कि फर्नांडिस तो एक स्कैम में फँस गया है, यह एक नया शब्द था जो पूरे देश को हर्षद मेहता ने सिखा दिया था। खबर उड़ी कि फर्नांडिस के जी.पी.एफ. से विजिलेंस ने प्रशासन से कहकर पू... रे... पचास हजार रुपये कटवा दिए! कारण यह कि लगातार टेलीफोन करने की उसकी आदत वहाँ भी नहीं गई और वहाँ की शिफ्ट ड्यूटी वालों के अनुसार रात-रात भर अपनी ससुराल में और कई जगह निरंतर उसकी तरफ से फोन की घंटी बजती रहती। आखिर जब तीन-चार महीनों के ही बहुत भारी और अविश्वसनीय से बिल आए तो हेडक्वार्टर नींद से जागा और खूब पकड़-धकड़ हो गई। यहाँ से विजिलेंस वालों ने जा कर एक-एक की पूछताछ की तब लोगों ने बता दिया कि जो नए माईबाप यानी डायरेक्टर इंचार्ज श्री फर्नांडिस जी दिल्ली से आए हैं वे ही घंटों न जाने किस-किस से गुफ्तगू करते रहते हैं। उसकी ससुराल के एक विशेष फोन नंबर को पकड़कर पुष्टि कर दी गई और वह पूछताछ की चपेट में आ कर कबूल गया कि हाँ, ये सब फोन वही करता था! 
वैसे किसी न किसी रूप में सरकार को चूना लगाने वाले सब बिल्डिंगों में यहाँ-वहाँ बैठे थे पर सबको खुशी भी हो रही थी कि अच्छा हुआ, साला चपेट में तो आया, अब सरकार उसे ए.सी.डी. बनाने से बच जाएगी क्योंकि अभी उसकी नौकरी काफी है। और कि शुक्र कि साला डिसमिस नहीं हुआ, बाल-बाल बचा। यहाँ डिसमिस तो कभी कभार ही कोई होता है न, यह तो भारत सरकार है...! 
...ऐसे अनेकों किस्से देखते-देखते बुद्धू तटस्थ सा हो गया। वह अब इंटरनेट पर खूब चैटिंग करता रहता। इंटरनेट इस ऑफिस में हाल ही में लगा था और इंटरनेट के बीस-बीस टर्मिनल लग गए थे पर काम होता केवल दो-तीन पर। बुद्धू ने क्या किया कि अखबार भी इंटरनेट पर पढ़ने लगा बल्कि इंटरनेट पर कई और अखबार भी देख लेता जैसे 'द डॉन' या 'द न्यू यॉर्क टाइम्स' वगैरह। वह नेट पर बड़े-बड़े नेताओं से चैटिंग भी करने लगा और उसके पूछे हुए सवाल अखबार में भी आ जाते तो ऑफिस के लोग बड़े कुतूहल से उन्हें पढ़ते। बुद्धू का दिल करता कि किसी दिन अटल बिहारी वाजपेयी से ही चैटिंग करते-करते उन्हें बता दे कि यहाँ तो कोई काम ही नहीं है, सरकारी दफ्तरों का स्टाफ आप कम क्यों नहीं करवा देते? पर वास्तव में हुआ इससे उलट ही, दूरदर्शन पर अचानक एक ब्रेकिंग न्यूज आने लगी कि सरकारी कर्मचारियों की रिटायरमेंट की आयु ही अट्ठावन से बढ़ाकर साठ किए जाने की संभावना है। लोगों की बाँछें खिलने लगीं और इस खबर को रोज-रोज ट्रेस करते रहे सब। अखबारों की कतरनें खुशी-खुशी ले आते और एक कटिंग तो दफ्तर की हर लिफ्ट के बाहर बतौर खुशखबरी के चिपकी नजर आई! आखिर फैसला आ कर सी.डी. की मेज तक पहुँचा। सब लोग बेहद खुश। बुद्धू ने लेकिन इस बार खासी अक्ल से काम लिया और चुप रहा। अगर वह जरा चूँ भी करता कि ऐसे तो बेरोजगारी की समस्या हल होगी ही नहीं तो सब लोग फिर किसी मेंटल हॉस्पिटल के पते अदल-बदल करके उसे पकड़ाने लगते और उस पर कहकहे गूँजते। बुद्धू अब अपने ऑफिस के हिंदी सेक्शन के प्रोग्रामों में खूब अच्छा डिबेटर बन गया। उसके धुआँधार भाषण सुनकर सब लोग हैरान रहते। सबको लगता कि बुद्धू ने अपनी सीट पर पढ़ते-पढ़ते खासा ज्ञान अर्जित कर लिया है और कि शायद उसके जितना ज्ञान किसी और में है भी नहीं। यहाँ 'हिंदी दिवस' पर वाद-विवाद प्रतियोगिताएँ भी होती, कभी जनगणना के नियंत्रण पर तो कभी भ्रष्टाचार पर। हर बार बुद्धू को ही प्रथम पुरस्कार मिलता, पर एक वर्ष बुद्धू के आश्चर्य का ठिकाना न रहा जब ऑफिस में फैली निकम्मियत पर हुई वाद विवाद प्रतियोगिता में द्वितीय पुरस्कार मिला अमिता को! तब विषय था ~- 'क्या ऑफिस में काम कम होने के कारण स्टाफ कम कर देना चाहिए? क्या गोल्डन हैंडशेक जैसी योजनाएँ लागू कर दी जानी चाहिए?' ('गोल्डन हैंडशेक' एक स्कीम थी जिसमें कर्मचारी स्वेच्छा से रिटायरमेंट ले सकते थे और सरकार संबंधित कर्मचारी को अच्छा खासा दहेज देकर विदा करती अगर लागू हो जाती तो!)। बुद्धू ने तो कहा था कि हाँ, स्टाफ कम होना चाहिए ताकि सरकार का खर्चे कम हो। पर अमिता ने ऐसा धुआँधार भाषण किया कि सबका हँस-हँसकर बुरा हाल होने लगा कि इसे कहाँ से इतना बोलना आ गया! शायद यह बुद्धू से ज्यादा गप्पें मारने का असर है या उसकी मौसमियों का कि वह बढ़िया भाषण कर गई और बुद्धू की हर बात को काटती चली गई। 
सबको हैरान करती हुई बोल रही थी कि अगर स्टाफ कम हो जाएगा तो भारत सरकार का हाथ कट जाएगा, देश का बहुत बड़ा हिस्सा देश की प्रगति में योगदान देने से वंचित रह जाएगा और लोग निजी कंपनियों के हाथों की कठपुतलियाँ बनकर रह जाएँगे! सबको खूब हँसी तो तब आई जब अमिता ने यह भी कहा कि भला मेरे प्रतिद्वंद्वी और हमारे विभाग के ही समर्थ सर स्वयं को ही देखें, वो जितना काम खोज लेते हैं, जितनी खब्त है उनमें काम की, अगर वे चले जाए तो हमारे इस इतने बड़े विभाग का आखिर होगा क्या? बुद्धू भी ऑडियेंस में बैठा अपनी हँसी न रोक सका। मंच पर बैठे निर्णायक मंडल में तीनों डायरेक्टर थे और तीनों बुद्धू को भी भली-भाँति जानते थे और अमिता को भी, यानी कौन देश की कितनी फिक्र करता है! सबसे वरिष्ठ निर्णायक तो अपना भाषण करते हुए भी हँस पड़े और उन्होंने परिणाम घोषित कर दिए कि प्रथम पुरस्कार तो समर्थ का ही है और द्वितीय है अमिता का। अमिता के नाम की घोषणा होते ही जो धुआँधार तालियाँ बजने लगीं वे सुनकर खुद बुद्धू भी हैरान हो गया। 
बाहर आते-जाते लोग जो इस कार्यक्रम में नहीं आ पा रहे थे, उन्होंने समझा अंदर से ये तालियाँ समर्थ सर को पुरस्कार मिलने के कारण बज रही होंगी, पर वे तो दरअसल अमिता के लिए थीं! फिर तृतीय पुरस्कार की भी घोषणा हुई तो लोगों को और हँसी आने लगी, कि तृतीय पुरस्कार मिला है ड्राफ्ट्मैन प्रेमसिंह को (जिसने हाई बी.पी. मदन लाल के एक बार चूतड़ों पर एक पतली सी बेंत दे मारी थी)! जिसने यह कहकर सबको हँसा दिया कि हाँ, सरकार को स्टाफ कम कर देना चाहिए। समर्थ सर ठीक कहते हैं क्योंकि स्टाफ कम होगा तो ओवरटाइम खूब बनेगा और ओवरटाइम से सरकार का अपना खर्चा तनख्वाह की तुलना में बहुत कम होगा! मैं तो कहता हूँ ओवरटाइम के रेट भी बढ़ाने का वक्त आ गया है! निर्णायकों की दृष्टि में पहले दो भाषणों के अलावा कोई और अच्छा भाषण हुआ ही नहीं सो यह तृतीय पुरस्कार किसी प्रकार प्रेमसिंह को ही दे दिया गया है जिन्हें पहले कभी पुरस्कार प्राप्त नहीं हुआ था... 
बुद्धू को इस प्रकार लगातार पाँच वर्ष से प्रथम पुरस्कार मिल रहा था और एक वर्ष ऐसा आया कि बुद्धू खुद ही निर्णायक मंडल में बैठा नजर आया। अब बुद्धू दो डायरेक्टरों के बीच महज एक गजेटेड ऑफिसर होते हुए भी खूब जँचता। बुद्धू ऑफिस के इस हॉल में खूब लोकप्रिय हो गया। इसी हॉल में रिटायर होने वाले लोगों की फेयरवेल पार्टियाँ होतीं और उनका संचालन करते-करते बुद्धू खूब हँसाने वाली ह्यूमरस बातें भी सुनाता और कुछ प्रेरणादायक बातें भी, जैसे एक दिन उसने मदर टेरेसा का उदहारण देकर कहा कि मदर कहती थी - 'वेन एवरी बॉडी डज समथिंग, द वर्क इज डन!' हॉल तालियों से गूँज उठा। 
बुद्धू एक दिन अपनी सीट पर तन्मयता से काम कर रहा था और उस कमरे में कोई था ही नहीं कि एक महिला क्लास फोर आ कर दरवाजे पर खड़ी हुई और बोली - 'सर, जनरल सेक्शन में मिसेज अमिता आपको बुला रही है!' बुद्धू को हैरानगी हुई। अब तो यह अमिता मैडम इस सिस्टम को ही उल्टा कर देगी। ऑफिसर असिस्टेंटों को बुलाएँ, इसके बजाए अब यह एल.डी.सी. एक चपरासिन भेज एक गजेटेड ऑफिसर को बुला रही है। बहरहाल, बुद्धू चला गया और जा कर अमिता की सीट पर हाजिरी बजाई। अमिता बेहद मीठी सी आवाज में बोली - 'सर, मुझे तो न आपसे क्षमा माँगनी चाहिए। मुझे आपसे काम है और मेरा फर्ज था कि मैं आपकी सीट पर आऊँ, पर यहाँ देखिए न मैंने ही आपको बुला लिया!' 
बुद्धू ने सिर्फ इतना कहा - 'इट्स आलराइट अमिता जी, लेट अस कम टु द प्वाइंट।' 
अमिता अपनी रौ में बोलती गई - 'सर मैं आ तो जाती पर आपके कमरे के दूसरे ऑफिसर हैं न, कभी-कभी मुझे न जाने किन नजरों से देखने लगते हैं...' 
बुद्धू ने फिर कहा - 'बताइए!' 
अमिता ने तब इतना ही बताया - 'सर नेक्स्ट वीक न मेरा इंटरव्यू है। मैं यू.डी.सी. बनने वाली हूँ अगर इंटरव्यू में सक्सेस हो पाई तो। मुझे न प्लीज, आप थोड़ी सी विभाग की वैज्ञानिक बातें इंटरव्यू के लिए समझा दीजिए!' 
और यह हफ्ता पाँचों दिन बुद्धू अमिता को एक घंटे रोज की सद्भावना ट्यूशन देने लगा। अमिता का इंटरव्यू हो गया और अमिता महीने भर में यू.डी.सी. बनकर इस बिल्डिंग को छोड़ भी गई। पर जाते-जाते एक-एक लड्डू बाँटते समय अपने समर्थ सर के लिए उसने मिठाई का एक छोटा सा बॉक्स अलग से सहेज कर रखा था और बोली - 'सर, यह आपकी खास मेहनत के लिए। मुझ जैसी कुंद दिमाग औरत पर आप ने इतनी मेहनत की कि मैं क्या बताऊँ?' उस छोटे से बॉक्स में तीन-चार मिठाइयाँ थी और कुछ नमकीन... 
बुद्धू ने कहा - 'भला आप भी कोई कुंद दिमाग सी औरत हैं!' अमिता खूब जोर से कहकहा लगाती, गिरती-पड़ती सी उस कमरे से ही बाहर हो गई। 
पर अमिता के जाते ही बुद्धू को एक फायदा भी हो गया। अमिता गई तो उसकी जगह आ गई मीता! अमिता से अ कट गया यानी मीता तो ऐसी महिला निकली जो समर्थ सर से कहती कि 'सर, आप नीचे कंप्यूटर पर जा कर अपने लेटर क्यों टाइप करते हैं! आप मुझे दे दिया कीजिए न, यही तो मेरी ड्यूटी है!' बुद्धू को अमिता कितनी बड़ी राहत दे गई! 
मीता की एक पहचान यह कि उन्हीं हिंदी कार्यक्रमों में मीता कविता प्रतियोगिता में हिस्सा लेती तो हमेशा फर्स्ट आती। वैसे सरकारी विभाग में कोई अधिक कवि-ववि होते नहीं। अधिकांश यूँ ही कुछ पंक्तियाँ घसीट कर आ जाते हैं। पर मीता एक प्रतिष्ठापित कवयित्री थी जिसकी कविताएँ अक्सर पत्रिकाओं में भी प्रकाशित होती रहतीं और उसका एक कविता संग्रह भी निकल चुका था। मीता अति सुंदर नारी थी। कद लंबा और बहुत स्वीट आवाज, मधुर से उच्चारण। बालों की बनावट अति आकर्षक और ड्रेस ऐसा अप टु डेट कि आने-जाने वाले उसे देखते रहने को अनायास रुक जाते। उसका मैनरिज्म बहुत आला स्तर का, लगता ही न था कि वह एल.डी.सी. है। अपनी सीट पर बैठी होती तो लगता जैसे बहुत अमीर घराने की कोई मालकिन वालकिन है। और बुद्धू की उससे बहुत जल्द अच्छी सी दोस्ती हो जाना भी स्वाभाविक सा था। जनरल सेक्शन में टिप्पणियाँ होने लगीं कि इन दो-दो बुद्धिजीवियों की अच्छी दोस्ती पनप रही है। अपने लेटर टाइप करवाने के बहाने समर्थ सर यहाँ काफी देर बैठे रहते हैं। जनरल सेक्शन में भी चार बजे के बाद लगभग हर कोई दुकान बंद करके खिसक जाता है और मीता अकेली बैठ अपने लेटर टाइप कर रही होती या चुपचाप बहुत मूड में कोई कविता बना रही होती। उसे खिड़की से ही काफी दूर, मेन गेट के बाहर सड़क नजर आ जाती जहाँ उसकी चार्टर्ड बस पौने छ बजे ही आ कर उसे जल्दी-जल्दी आने को मानो बुलाती रहती। वह अपना पर्स समेटती फौरन गेट पर पहुँच चार्टर्ड बस में बैठ जाती। वहाँ भी वह सौम्य तरीके से बैठकर कोई मैगजीन खोल लेती। 
बुद्धू एक दिन मीता से कहने लगा - 'कितना बड़ा सौभाग्य है मेरा, कि हिंदी की इतनी सुंदर कवयित्री से मेरी दोस्ती है!' 
मीता बोली - 'मतलब, कविताएँ सुंदर हैं या कवयित्री!' 
'हाहा,' बुद्धू कहकहा लगाकर हँस पड़ा। बोला - 'सुंदर महिला के लिए तो दरअसल कोई और ही अति सुंदर कविताएँ लिखता है। पर आप इतनी मारक प्रेम कविताएँ भी लिखती हैं और आप स्वयं हैं भी अतिसुंदर...' 
मीता बोली - 'यानी मैं तो अतिसुंदर हूँ, मेरी कविताएँ मारक होती हैं!' 
बुद्धू मीता के चेहरे की प्रखरता को देखता रहता। कहता - 'कोई शक?' 
बुद्धू एक दिन बोला - 'मैं देश से जुड़ी कई किताबें पसंद करता हूँ, जैसे 'कश्मीर' पर 'बाबा साहेब' पर या 'गांधी' पर। आप पढ़ती हैं काव्य ही काव्य। एक दिन चलिए न, यहाँ से ऑटो पकड़कर जोर बाग के मशहूर 'बुक शॉप' में चलते हैं। आप मुझे पुस्तकें भेंट करो मैं आपको!' 
मीता हँस पड़ी - 'यहाँ दिल्ली जैसे ऑफिस में कोई किसी के साथ कहीं जाता नजर आया न, लोग उसकी हालत खराब कर देंगे सर, अपना कामकाज ही भूल जाएँगे। सब लोग ऊँची-ऊँची सैलरी वाले हो गए, पर हैं वही पुराने जमाने के बुजुर्ग, हेडक्लर्किया दिमाग वाले!' 
पर बुद्धू और मीता का जिस दिन बाहर जाना हुआ, वह दुर्भाग्य से बहुत अप्रिय, और शोर भरा सा दिन रहा और जाने कैसे, इतने शोरगुल में दोनों बाहर निकल सके थे; उस दिन इस विभाग के लगभग सभी नारी-पुरुष बिल्डिंगों के बाहर खड़े थे और बुलंद आवाजों में नारे लग रहे थे - 'सुंदरम को डिसमिस करो... सुंदरम को डिसमिस करो...' 
लिफ्ट की तरफ जाने से पहले ही मीता और बुद्धू मीता वाले कमरे की खिड़कियों से चकित से नीचे देख रहे थे। मीता बोली - 'चलिए जाने क्या बात है, नीचे तो चलें?' 
दोनों लिफ्ट में आ गए और तीसरी मंजिल पर लिफ्ट रुकी तो उसमें दो-तीन पुरुष अंदर आ गए। मीता बोली -'क्या हो गया है?' 
'आपको पता ही नहीं? सुंदरम एक नंबर का बदमाश निकला। वो जो सामने वाली बिल्डिंग के ग्राउंड फ्लोर में उसके साथ के सेक्शन वाली लेडी है न, जो उसके क्वार्टर के साथ वाले क्वार्टर में ही रहती है?...' बताने वाला उत्तेजना में बता रहा था। 
'यू मीन लता!' 
हाँ हाँ वही, उसी को सेक्शन में पकड़ कर चूम लिया सुंदरम बदमाश ने!' 
मीता ने बहुत आलोचनात्मक तरीके के भाव बनाए और निंदा में ही आँखें मूँद लीं। तब तक लिफ्ट का दरवाजा ग्राउंड फ्लोर पर खुल गया और सब बाहर आ गए। पुरुष तेज-तेज जा कर उस क्राउड में मिले जो नारे लगा रहा था - 'सुंदरम को डिसमिस करो... सुंदरम को...' 
बुद्धू और मीता जा कर क्राउड के किनारे-किनारे खड़े हो गए, जैसे अपने मूड से बाहर निकलने की अनिवार्यता उन्हें समझ आ गई हो। पर जब उन्हें लगा कि यह प्रदर्शन काफी देर तक चलेगा और कुछ लोग तितर-बितर भी होने लगे तो दोनों स्वयं भी पिछले वाले गेट से बाहर निकल आए। पीछे बचा क्राउड अभी भी नारे लगा रहा था - 'सुंदरम को डिसमिस करो... सुंदरम को...' मीता लताम्मा के बारे में सोचने लगी थी, जाने कहाँ है वह। 
जोरबाग के 'बुक शॉप' वाला मालिक सरदारजी इस समय दुकान से कहीं गया था और दरबान ने बताया कि 'थोड़ी देर में आ जाएँगे, जरा खान मार्केट तक गए हैं...' 
मीता और बुद्धू तब तक एक बहुत सुंदर से एयर कंडीशन रेस्तराँ में बैठ गए। जोर बाग भी बहुत अमीर लोगों की कॉलोनी है। यहाँ करोड़ों-करोड़ों की तो कोठियाँ हैं और चीजों के दाम आकाशीय। 
मीता बोली - 'ज्यादा सरप्राइज नहीं हूँ मैं लताम्मा वाली घटना पर!' 
'मतलब?' बुद्धू कुछ समझा नहीं। 
'मतलब क्या? जिस क्वार्टर में लताम्मा रहती है, उसमें पहले उसके फादर रहते थे। अचानक जब एक्सीडेंट में लताम्मा के फादर की डेथ हो गई तब सुंदरम ही हस्पताल में भागदौड़ करता रहा था। हॉस्पिटल की सब फॉर्मलिटीज पूरी करके वह डेड बॉडी ले आया था लताम्मा और उसकी माँ के पास। फिर लताम्मा को नौकरी दिलाने में भी सुंदरम ने कम भगदड़ नहीं की क्योंकि कभी-कभी किसी की डेथ हो जाए तो उसके घर के किसी मेंबर को भी नौकरी दे दी देती है सरकार। वैसे उम्र का तो बहुत फर्क है!' कोल्ड कॉफी आ गई तो मीता का ध्यान फिलहाल आए हुए गिलासों की तरफ चला गया और वह उन ठंडे गिलासों को अँगुलियों से पकड़-पकड़कर अपनी अँगुलियों को ठंडक पहुँचाने लगी। 
उसी प्रकार कोल्ड कॉफी के गिलास को पकड़कर उसी तरह अपनी हथेली को ठंडाता बुद्धू बोला - 'इस समय तो लताम्मा नजर ही नहीं आ रही थी वहाँ?' 
'आपको पता ही नहीं चला न। कुछ लेडीज ने बताया कि आज बाई चांस लताम्मा और सुंदरम अपने-अपने सेक्शनों में काफी जल्दी आ गए थे। आए भी साथ-साथ थे। कई दिन लोगों ने देखा भी कि साथ-साथ आते हैं और साथ-साथ वापस जाते भी हैं अक्सर। लताम्मा तो आज क्वार्टर से सुंदरम के साथ आई और सीधी सुंदरम के सेक्शन में ही चली गई कि हमारी एक फाइल बहुत दिन से आपके यहाँ पेंडिंग है। वह तो दे दीजिए न और लताम्मा के साथ सेक्शन में पहुँचते ही सुंदरम ने क्या किया कि...' 
'उसे घेर लिया और चूम लिया...' 
ह्म्म्म। पर अब यह हाल है कि लताम्मा सब लेडीज से लड़-झगड़ कर अपने क्वार्टर चली गई कि सुंदरम उसका मुजरिम है, वह ही उसे ठीक करेगी। उसकी गलती का अहसास कराएगी। इतना हंगामा करने की जरूरत क्या है!' 
बुद्धू बोला - 'पिछले साल भी यहाँ एक घटना घट गई थी न?' 
ह्म्म्म। तब वो मामला और था। तब तो जो ए.सी.डी., के.के. सिंह है उसकी पी.ए. लिफ्ट में जा रही थी और लिफ्ट में सिर्फ प्रशासन सेक्शन का देबू था। शरीफ आदमी है और अचानक लिफ्ट में अँधेरा हो गया था। लिफ्ट फँस गई थी। अँधेरे में ही गलतफहमी में देबू का हाथ उस मगरूर औरत के कपोल को टच कर गया और उस पी.ए. चंद्रिका ने देखते-देखते दफ्तर भर की लेडीज इकट्ठा कर ली। देबू ने एक-एक को समझाया कि वह अँधेरे में कोई अलार्म बटन ढूँढ़ रहा था या कोने में लटकता टेलीफोन। पर पी.ए. चंद्रिका बड़ी मगरूर निकली। देबू का तो बेचारे का देखते-देखते हो गया ट्रांसफर और चंद्रिका इतने से भी संतुष्ट न थी और एक दिन पति को ले आई और किसी बहाने देबू को बाहर ले जा कर उसे अपने पति से पिटवाया तक!' 
'पता है, देबू की वाइफ ऑफिस आई थी, कह रही थी देबू तो कभी उसे भी हाथ नहीं लगाता, सो वह लिफ्ट में फँसी एक औरत को कैसे छेड़ेगा! हाहा...' कहकर बुद्धू हँसने लगा पर मीता ने उसका साथ नहीं दिया। 
आखिर दोनों दो-दो किताबें एक-दूसरे को गिफ्ट करके जोर बाग से लौटकर गेट में प्रविष्ट हुए तो पता चला कि सुंदरम की भी ट्रांसफर कर दी गई है और लताम्मा एडमिनिस्ट्रेशन से लड़ने गई है कि सुंदरम का अगर ट्रांसफर हुआ तो वह रिजाइन कर देगी क्योंकि सुंदरम उसका दोस्त है और उसके ट्रांसफर से सुंदरम की वैवाहिक जिंदगी पर भी असर पड़ेगा। 
गेट से बिल्डिंग की तरफ बढ़ते-बढ़ते बुद्धू बोला - 'प्यार तो अपने आप हो जाता है न। कहते हैं एफर्ट लगा के तो किया ही नहीं जाता प्यार!' 
बुद्धू इतने भोलेपन से बोला कि मीता को मन ही मन तो हँसी आ गई पर बाहर से वह सख्त सी बोली - 'इतनी घिसी-पिटी बात आज के दिन कहने का मतलब? ह्म्म्म?? मैं फिर नहीं चलूँगी कभी आपके साथ समझे आप?' 
'मैं तो जनरल बात बोला था।' बुद्धू ने फिर भोलेपन से कहा पर मीता अब सचमुच की सख्ती से बोली - 'चुप रहना बेहतर है, समझे आप!' 
कुछ ही देर बाद दोनों लिफ्ट में थे पर आज जिस क्षण से दोनों गए उस क्षण से बुद्धू की नजर मीता के चेहरे से हट ही नहीं रही थी, ऐसा जादुई सा है उसका चेहरा! यह मीता भी लक्ष्य कर रही थी पर वह कुछ भी कहने से खुद को खूब नियंत्रित किए थी। फिर अचानक ऊपर जाती लिफ्ट में बुद्धू बोला - 'हमने किताबें तो आदान-प्रदान की, पर किताबों पर लिखा तो नहीं कि विद लव टु... लिखकर ही तो किताब गिफ्ट की जाती है न?' 
मीता को सचमुच बुद्धू के बुद्धूपने पर खूब हँसी आ रही थी। पर वह होंठों को भींच कर चुप रही। पर बुद्धू उस चेहरे के प्रति अपनी भावना को न रोक सका और अचानक मीता में बौखलाहट सी पैदा करता बोला - 'चाहे तो मेरे खिलाफ भी तुम पूरा दफ्तर इकट्ठा कर लो, नारे लगवा लो, ट्रांसफर करा दो, पर मैं अब नहीं रह सकूँगा...' और मीता एकदम यह देख सकते में आ गई कि बुद्धू ने तीसरी मंजिल से विदा लेती लिफ्ट में अचानक उसकी गर्दन के गिर्द बाँह का घेरा डालकर मीता के अति सुंदर चेहरे पर एक चुंबन सा जड़ दिया। तब अगले ही क्षण मीता को इतना गुस्सा आ गया कि उसने बुद्धू को पूना की काश्मीरा की याद ताजा कर दी। बल्कि काश्मीरा ने तो पर्ल होटल में सबसे नजरें बचाकर उसे बाएँ हाथ से हल्का सा एक तमाचा रसीद किया था और यहाँ मीता ने इतनी जोर का थप्पड़ दाएँ हाथ से बुद्धू को रसीद किया कि उस थप्पड़ की आवाज उस बंद लिफ्ट में बुरी तरह गूँज गई। बुद्धू कुछ दिन तो मीता से खूब डरा रहा। उसे हर समय लगता कि उसके खिलाफ भी दफ्तर में नारे लग रहे हैं। पर मीता चुपचाप उसके भेजे हुए लेटर टाइप करके चपरासिन के हाथ उसकी सीट पर भेज देती। बुद्धू वे लेटर चेक करता और उसे लगता कि मीता शायद हर समय इसी बात की खैर मनाती होगी कि वह उसकी सीट पर अब नहीं जाता। पर एक दिन वह न रह सका और सबके बीच ही अपना अपमान करवा आया बुद्धू। जनरल सेक्शन में जा कर वह मीता के सामने चुपचाप खड़ा हो गया और अपनी वाली फाइल की तरफ देखकर अपनी बंद जबान से सिर्फ इतना ही कह पाया - 'ये तीनों लेटर हो गए!' 
मीता का रूप देखने लायक था। उसने क्या किया कि बुद्धू की फाइल हाथ में उठाई और बेहद अनियंत्रित से गुस्से में वह फाइल उठाकर हवा में फेंक दी। फाइल एक जगह गिरी और उसमें रखे तीनों पत्र हवा में फरफराते जमीन को अलग-अलग जगहों से स्पर्श करने लगे। मीता बोली - 'सर मैं क्या आपकी पी.ए. हूँ कि हर समय आप ही के लेटर टाइप करती रहूँ? मेरे पास और काम नहीं है क्या? आई हेट युअर मेथड्स!!' 
बुद्धू ने चुपचाप फाइल और पत्र तो उठा लिए पर सेक्शन में बैठे लोग इस तमाशे से खूब खुश से हुए वर्ना इन दोनों की दोस्ती के चर्चे भी सब की जबान पर थे, बल्कि सबको कई दिन से यह खलने भी लगी थी। मीता इसके पंद्रह दिन बाद बुद्धू की सीट पर आई थी, जब बुद्धू निपट अकेला था। बुद्धू के सामने मीता हाल ही में छपी कविताओं की अपनी दूसरी पुस्तक चुपचाप रखती बोली - 'मुझे क्षमा कर दें सर, मेरा बिहेवियर उस दिन बहुत खराब था। पर मैं क्या करती? जिस प्यार की आप बात कर रहे थे, वह क्या औरतों को नहीं हो सकता? पर कितनी तो बेड़ियों में जीती हैं हम सर, कितना कुछ हो जाता है जब कोई रिश्ता अचानक किसी दिशा में आगे बढ़ने लगे। यह पूरा सिस्टम अकेला नहीं है सर, इस सिस्टम के बाहर पूरे समाज का सिस्टम है। वह यह सब बर्दाश्त नहीं करेगा। जब तक कोई परिवर्तन आएगा तब तक एक सदी बीत जाएगी सर। मुझे माफ कर दीजिए...' और बुद्धू को बुरी तरह चकित करते मीता ने सचमुच उसके सामने अपने दोनों हाथ जोड़ दिए और खड़ी हो गई। फिर चुपचाप चली भी गई। इस पूरी नौकरी के दौरान शायद बुद्धू की यह आखिरी दोस्ती थी, जिसके बाद मानो वह इस पूरे सिस्टम को समझ ही गया था! बुद्धू ने वह किताब खोली, पर उसमें किताब उपहार में देने संबंधी कोई संदेश आज भी नहीं लिखा था! 
बस, बुद्धू के व्यक्तिगत रिश्तों में अधिक समय न खर्च करके मैं उन अंतिम दिनों का वर्णन कर दूँ जब बुद्धू एक दिन अपनी कोठी में टी.वी. देख रहा था और अचानक उसने टी.वी. पर अपने ऑफिस के नए चीफ डायरेक्टर बी.के. सिंह को देख लिया था! और बी.के. सिंह को सी.बी.आई. वाले ऑफिसर गिरफ्तार करके जा रहे थे! 
बी.के. सिंह अभी आठ नौ महीने पहले ही चीफ डायरेक्टर यानी सी.डी. बना था। उससे पहले का सी.डी. डॉक्टर स्वामीनाथन विदेश चला गया और उसकी खूब प्रशंसा थी। किसी अंतरराष्ट्रीय विदेशी संस्था में वह भारत का एक स्थायी डेलीगेट चुना गया था जिस पर सबको गर्व हो रहा था। उसकी फेयरवेल में बेहद प्रशंसा हुई थी। सी.डी. डॉक्टर स्वामीनाथन उन चंद हीरों में से था जिन्होंने बहुत तपस्या सी करके खूब मूल्यवान शोध कार्य विभाग को वरदान में दिए थे। बहुत से लोगों का उसने भला भी किया और बहुत से बाहर ट्रांसफर हो चुके लोगों को वापस दिल्ली में भी स्थापित किया। पूरी तरह मानवीयकृत तरीके से उसने नौकरी की और बाहर सिलेक्ट होकर चला गया। तब के.के. सिंह जो फिलहाल सी.डी. पोस्ट पर ऑफशेट करने लगा था, ने अपने चालूपने से कई तिकड़म लड़ाए कि वह नियमित सी.डी. बन जाए, पर कोई उससे भी महाचालू निकला, यानी डॉ. बी.के. सिंह और देखते-देखते के बंबई की फ्लाइट का टिकट बुक करा रहा था और बी.के. यहाँ नियमित सी.डी. रूप में अपनी ज्वाइनिंग रिपोर्ट लिख रहा था! 
वैसे के.के. और बी.के.के. बीच एक और सी.डी. जो सबसे सीनियर था वह ब्रेन ट्यूमर के ऑपरेशन के बाद लगभग अस्वस्थ सा कोठी में पड़ा था और उसी के कारण मंत्रालय को मौका नहीं मिल रहा था कि नया सी.डी. रखे क्योंकि उस बीमार सी.डी. डॉ. नाइक ने एक लीगल नोटिस दे रखा था कि उससे साक्षात्कार लिए बिना किसी भी और को सी.डी. रखा ही नहीं जा सकता। तब तक के.के. सिंह फिलहाल ऑफिशेट कर रहा था। पर बी.के. सिंह तो गिद्ध सा ताक में बैठा ही था और उसने किसी प्रकार मंत्रालय से तिकड़म लगाकर नियमित सी.डी. की पोस्ट हथिया ही ली। पर उसी दिन विभाग के बुरे दिन भी आ गए। बी.के. अपने निर्मम स्वभाव के लिए परिचित था, उस ने क्लास वन से लेकर अब तक की डायरेक्टर की पोस्ट पर भी मशीनों की खरीद-फरोख्त में लाखों कमा लिए। अधिकांश वह परचेज में रहा। एक नकली कंपनी भी खड़ी कर दी जो उसके किसी बड़े भाई के नाम थी और उसी की मैनेजर कोई अधपढ़ी सी लड़की रख ली जो उसके कहने पर हस्ताक्षर करती। परचेज के सारे ऑर्डर उसी की कंपनी को मिलते। पर दफ्तर के लोगों को एक दिन बड़ा सदमा पहुँचा जब टी.वी. पर यह भी आया कि उसी अधपढ़ी मैनेजर औरत ने पोलिस में एफ.आइ.आर. दर्ज करा दिया है कि बी.के. ने मुझे लगातार रेप कर-करके शोषित किया है, पिछले पाँच साल से। बहुत गहरी बातें थीं। ऊपर के कई नामी-गिरामी लोग उस भ्रष्टाचार में शामिल थे और दफ्तर में ही कुछ बड़े पंछी अपनी महबूबाओं को गैरकानूनी तरीके से अपने परों पर उड़ाए आकाश के लुत्फ उठवा रहे थे। वे उन्हें गैरकानूनी तरीके से ही क्वार्टर दिलवा देते या कार-वार खरीदकर देते। दो-तीन महिलाओं के नाम फ्लैट भी खरीदकर दे दिए गए। सब विभाग की परचेज की मेहरबानी! पर जब अचानक बी.के., सी.डी. बन गया और क्लास वन से डायरेक्टर के इंटरव्यू हुए तो उसने अपना रोब गालिब करते हुए कम से कम तीस लोगों को सुपरसीड कर दिया! परचेज में भी अकड़ने लगा था बी.के. और किसी को ज्यादा हिस्सा देने को तैयार ही नहीं था... तब जिन्हें अपने हिस्से मिलने बंद हो गए उन्होंने उसी अधपढ़ी मैनेजर महिला को उकसाया और अपने सी.डी. साहेब देखो तो पोलिस थाणे में कांफेंस भी कर आए और टी.वी. पर उनका कुबूलनामा भी दिखाया जा रहा है! उस लड़की को साड़ी से ही चेहरा ढके दिखाया गया और टी.वी. यंकर कह रहा था कि उस महिला की कहानी पर दरअसल विश्वास करना मुश्किल पड़ रहा है क्योंकि पाँच साल से तो वह खुद भी इन्वॉल्व थी! 
बुद्धू को आज टी.वी. के सामने बैठे-बैठे हँसी आ रही थी कि सी.डी. साहेब आम मुजरिमों की तरह कैमरा के सामने अपनी हथेली से ही अपना चेहरा ढककर चल रहे हैं और पीछे ऑफिस के ही लोगों की तमाशाई भीड़ सी थी जो अधिकांश क्वार्टरों में रहते थे। 
बुद्धू का सर अगले क्षण शर्म के मारे झुक भी गया और इस सारे सिस्टम के प्रति उसके मन में एक वितृष्णा सी जागी जब अचानक उस अनामिका वाली कोठी के नजदीक की कोठी से आया कोई व्यक्ति बाहर गेट से ही उसे आवाजें दिए जा रहा था - 'समर्थ...। समर्थ... बाहर आइए... आपके ऑफिस की खबर टी.वी. पर आ रही है। आपके ऑफिस के हेड को सी.बी.आई. पकड़ रही है।' भला हो टी.वी. वालों का, कि वे बी.के. द्वारा अपनी हथेली से चेहरे को ढकने और सी.बी.आई. वालों के साथ आगे बढ़ने का दृश्य बार-बार दुहराए जा रहे थे, जैसे रील अटक गई हो। बुद्धू बाहर आ कर उस पड़ोसी से मिला और बहुत डिप्रेस सा होकर पड़ोसी से बोला - 'सारा विभाग करप्ट नहीं है उप्पल साहेब, कोई-कोई होता है। हालाँकि ऑफिस में कई लोग ऐसे जरूर हैं जो खूब पैसा कमाते हैं और पैसा कमाना ही नौकरी का मतलब समझते है।' 
उप्पल बोला - 'इन दिनों आपके डिपार्टमेंट की खूब खबरें आईं हैं। कुछ ही महीने पहले खबर आई थी कि आपके ऑफिस का कोई साधारण यू.डी.सी. भी क्वार्टरों के स्कैम में फँसा है। लोगों से तीस-तीस हजार लेकर मानवीय आधार पर सरकारी क्वार्टर दिलाता था!...' 
'ह्म्म्म। बुद्धू से कुछ कहते नहीं बन रहा था। वह उप्पल साहेब को कोठी में ले आया और उन्हें चाय-वाय पिलाने लगा। 
आज बुद्धू का फेयरवेल है, उसी हॉल में, जिसमें उसने धुआँधार भाषण किए, जिसमें उसने इनाम जीते, जिसमें उसने दूसरों के कई फेयरवेल कार्यक्रम संचालित किए, जिसमें वह निर्णायक भी बना था और निर्णायित भी। पर आज सबके बीच अपनी फेयरवेल स्पीच कहते-कहते उसे अपने भीतर एक बहुत बड़ा शून्य सा ही नजर आने लगा था। हॉल उसके कारण खूब खचाखच भरा था क्योंकि वह अपने विभाग का सबसे लोकप्रिय व्यक्ति था। संयोग कि आज ही उसके टेलीप्रिंटर सेक्शन वाले दोस्त चन्ना सिंह का भी फेयरवेल था जो कि मंच पर बैठा मुस्करा रहा था। 
बुद्धू काफी अधिक बातें करेगा इसलिए चन्ना सिंह को पहले स्पीच का मौका दिया गया। चन्ना सिंह ने मुस्करा कर भाषण करते हुए कहा कि आज वह अपने सबसे प्यारे दोस्त समर्थ से भी बिछड़ रहा है और उसकी कमी उसे हमेशा खलती रहेगी। फिर समर्थ की बारी आई तो वह उसी शून्य को ही ताकता रह गया, जो कुछ क्षण पहले उसे महसूस हो रहा था। उसने एक-एक करके हर पोस्ट के लोगों को शुभकामनाएँ दीं। उसे यह देख भी बेहद खुशी हुई कि उसी हॉल में बैठा है पूना ट्रेनिंग वाला प्यारा सा दोस्त नंदलाल, जो उसके भाषण के दौरान बीच-बीच में खुशी के मारे उछल सा पड़ता और कहता - 'समर्थ यू आर जीनियस, समर्थ यू आर जीनियस... आई लव यू फॉर दैट!' और फिर मध्यमा अँगुली कुतरने की आदत भी उसकी अभी तक कहाँ गई है! 
बुद्धू जब अंत में विभाग की महिलाओं को संबोधित करने लगा तो बोला कि भगवान श्रीकृष्ण ने नारी के सात रूप बताए हैं, पर उनमें सबसे अधिक महत्वपूर्ण है नारी का 'क्षमा' रूप! (और ऐसा कहते ही उसकी नजर हॉल में उपस्थित एक अति सुंदर कवयित्री पर पड़ी तो उसे इस नौकरी के दौरान दो महिलाओं से खाए हुए तमाचे भी याद आए और दाएँ-बाएँ गालों में अजीब प्यार भरी खुजली सी भी होने लगी), पर बुद्धू कहने लगा कि इसलिए उससे अगर कोई गलती भी हुई हो तो दफ्तर की हर नारी केवल आज के दिन 'क्षमा' का रूप धारण कर ले! दफ्तर की सब महिलाओं में भी काफी लोकप्रिय वक्ता, विचारक व ऑफिसर रहा समर्थ। हालाँकि उन्हें संबोधित करते हुए बुद्धू दरअसल मन ही मन स्वयं से यह भी कह रहा था कि केवल महिलाएँ ही नहीं, बल्कि महिलाएँ और पुरुष दोनों मुझे क्षमा करें क्योंकि कामकाजी महिला-पुरुष का जो फलसफा उसने इस विभाग में नौकरी के दौरान बनाया, वह फेल हो चुका था। वह उसे कभी लागू न कर सका और न ही भविष्य में कभी लागू होने की आशा थी उसे। उसकी बातों पर विशेषकर सब महिलाएँ मुस्करा पड़ी थीं और दो-चार ने तो हँसते हुए हाथ उठा-उठाकर उसे इशारे-इशारे से ही क्षमा भी प्रदान कर दी! पर फेयरवेल के बाद कैंटीन जा कर सबके साथ जलपान करते हुए समर्थ को लगा था कि जाने पिछले सैंतीस साल, सैंतीस सदियाँ बनकर कटे, या कि सैंतीस मिनटों में ही कट गए...! 
कैंटीन में जलपान के बाद तीन बजे वेतन भी बँट रहा था सो बुद्धू अपना वेतन ले आया। शाम के साढ़े पाँच बजे ही बुद्धू कई लोगों से मिलकर अपनी बिल्डिंग से निकला तो कई और लोगों के बाहर जा रहे होने के बावजूद वह स्वयं को निपट अकेला सा महसूस कर रहा था। बुद्धू गेट से भी बाहर आ गया और एक नजर मुड़कर अपने विभाग की तीनों इमारतों को देखने लगा। तभी अचानक एक सुरीली सी आवाज उसके कानों में पड़ी - 'सर। यह मैंने आपके लिए एक कविता लिखी है, प्लीज, इसे पढ़ लीजिएगा। यह मेरी तरफ से आपके प्रति एक शुभकामना संदेश है, इसे जरूर पढ़िएगा। मैं चलती हूँ,' और ये शब्द कहने वाली सुंदर सी आकृति ने तपाक से हाथ बढ़ाकर बुद्धू से हाथ मिलाया और धीरे-धीरे अपनी चार्टर्ड बस में जा बैठी, चार्टर्ड बस कुछ ही क्षणों में चल पड़ी! 
बुद्धू को नौकरी समाप्त होने का अहसास सहसा बुरी तरह कचोटने लगा। वह अचानक बहुत खाली-खाली सा भी महसूस करने लगा और बेहद भरा-भरा भी! उसे अब ऑफिस में भरी हुई व्यक्तिगत डायरियाँ पढ़ने का भी खूब समय मिलेगा और लिखने का भी! 
