

        15
        .
        

बुद्धू अब फिर पहुँच गया था दिल्ली अपने हेडक्वार्टर! जहाँ एक और छ मंजिला बिल्डिंग बन गई थी और बुद्धू हेडक्वार्टर का इतना खुला-खुलापन देख खूब खुश हुआ, हालाँकि खुश तो वह पूना का बड़ा ऑफिस देखकर भी हुआ था, जहाँ उसने सोचा था कम से कम आउटस्टेशन जैसी घुटन तो नहीं है यहाँ। पर पूना में उसे अहसास था कि वह यहाँ केवल छ महीने के लिए है। यहाँ दिल्ली में अब वह शायद काफी समय तक रहे, कम से कम उम्मीद तो है उसे, और बाहर की अकेलेपन भरी जिंदगी से यहाँ शायद बेहतर महसूस हो। 
हेडक्वार्टर की इस नई बिल्डिंग की तीसरी मंजिल की तरफ लिफ्ट में जा रहा है बुद्धू, और अपनी नई सरकारी जिंदगी के खयालों से भरा है उसका मन। जा कर अपने नए सेक्शन में ट्रांसफर ऑर्डर दिखाता है तो वहाँ बैठे गप्पें मारते कुछ लोग कहते हैं - 'वेलकम। अच्छा हुआ, आपके आने से दो दिन पहले ही डायरेक्टर यसोधां का प्रोमोशन हो गया और वह एडिशनल चीफ डायरेक्टर बनकर पूना चली गई!' पर तब तक बुद्धू के कानों में एक तल्ख सी आवाज पड़ती है। यह आवाज है इस अनुभाग के इंचार्ज मि. घोष की। मि. घोष कुछ आधिकारिक से अंदाज में कहते हैं - 'आप अपनी ज्वाइनिंग रिपोर्ट लिखिए फटाफट।' 
बुद्धू के हाथ तेजी से चलने लगते हैं और वह अपनी ज्वाइनिंग रिपोर्ट लिख देता है। बुद्धू यसोधां वाली बात सुनकर थोड़ा चकित भी हुआ और खुश भी, और स्वयं से ही कहने लगा - 'चलो, ऐसी तेज मिजाज औरत के अंडर काम करने से बच गया बुद्धू।' 
कुछ और बातें करके मि. घोष ने उससे कहा - 'अब आप शिफ्ट ड्यूटी में जाइए। जा कर फर्स्ट फ्लोर पर एक सौ तीन में ज्वाइन कीजिए।' बुद्धू खुश-खुश सा मि. घोष से नमस्कार करके बाहर आया पर अभी वह लिफ्ट में दोबारा घुसा ही कि उसे नंदलाल भी मिल गया, वह ऊपर छ मंजिल से अपना ऑर्डर लेकर आ रहा था। पूना में जो रिलीव ऑर्डर उसे मिला था उससे उसमें उसका सेक्शन संयोग से नहीं लिखा था। बोला - 'तुम्हारे मजे हैं समर्थ। मैं पहले यसोधां के अंडर था और अब जो वह चली गई, तब तुम यहाँ आ गए। मुझे भेज दिया स्टोर में!' 
'हा हा,' बुद्धू उतरती लिफ्ट में हँस पड़ा, बोला - 'अब तुम्हारी मैथ्स से भी छुट्टी और फिजिक्स से भी। मजे से अलमारियाँ और दूसरा फर्नीचर वगैरह गिनो, उसे रजिस्टरों में चढ़ाओ। तेल-साबुन में एम.एस.सी करके इस विभाग में आने का यही नतीजा है।' 
'हाहा हाहा।' नंदलाल भी खूब हँस पड़ा। उसे पता है कि लोग मजाक में एम.एस.सी केमिस्ट्री को तेल साबुन की एम.एससी. कहते हैं जबकि वह अगर सही विभाग में होता जहाँ केमिस्ट्री की कोई कद्र होती तब कोई ऐसा न कहता। 
नंदलाल को यह भी लग रहा था कि अब जब यसोधां चली गई तो वह मजे से इसी सेक्शन में काम कर सकता था क्योंकि उसके होते तो नंदलाल किसी न किसी प्रकार यसोधां की नजरों से छुप-छुपाकर अँगुली कुतरता-कुतरता अपनी शिफ्ट ड्यूटी पूरी करते ही खिसक जाता था। पर बुद्धू की बात में भी उसे दम लगा और वह खुश सा हो गया। 
वैसे सरकारी विभागों में इस बात का कोई महत्व ही नहीं कि आपकी क्वालीफिकेशन क्या है? आप कर क्या सकते हैं? यहाँ एम.एस.सी पास लोग कैश ब्रांच में बैठे हैं या पुस्तकालय में। विभाग में किसी को कहीं भी बिठा दो, विभाग चलता ही रहेगा, एक कहीं न जाने वाले हवाई जहाज की तरह उड़ता रहेगा। 
बुद्धू फर्स्ट फ्लोर पर कमरा नंबर एक सौ तीन में गया तो वहाँ उसका स्वागत बड़े अजीब ढंग से हुआ। बुद्धू का नया सेक्शन पूरा तीन फ्लोर में है और पहली और दूसरी मंजिल के हर कमरे में टेलीप्रिंटर ही टेलीप्रिंटर हैं। किसी भी कमरे से बाहर ही खड़े भी हो जाओ तो टक-टक, टक-टक की आवाज से कान भर जाते हैं। कुछ टेलीप्रिंटर स्वचालित होते जिन में बाहर से डेटा आता रहता है, कुछ बाहर के देशों से भी। कुछ टेलीप्रिंटरों को कोई ऑपरेट कर रहा होता। जो स्वचालित होते उन्हें भी कोई ऑपरेटर बीच-बीच में चेक करके आया हुआ डेटा एक बड़े से रजिस्टर में टिक मार्क करके दर्ज करता रहता। ऊपर तीसरी मंजिल पर जनरल सेक्शन था जहाँ उसने ज्वाइनिंग रिपोर्ट दी थी और मि. घोष की यही समस्या थी कि वह अकड़ कर ही बात करता है, हालाँकि अभी तो वह केवल सुपरवाइजर लेवल का आदमी है पर बात ऐसे करता है जैसे डायरेक्टर-वाइरेक्टर हो। यहाँ सब यही कहते हैं कि वह जरा स्नॉबरी वाला है। फर्स्ट और सेकंड फ्लोर पर टेलीप्रिंटर वाले चार-चार कमरों में 24 घंटे की शिफ्ट ड्यूटी होती। बुद्धू कमरा नंबर एक सौ तीन में पहुँचा और वहाँ उस ने देखा कि सुपरवाइजर (महींदर) तो अपनी सीट पर विराजमान है पर उसके सामने ही एक और कुर्सी पर कुछ सीनियर सा दिखता व्यक्ति बड़े अजीब ढंग से बैठा है, जैसे यूँ ही घुस आया हो। बुद्धू को पता नहीं था कि यह तो साथ के कमरे का सुपरवाइजर मेलाराम है। वह महींदर की तरफ मुखातिब हुआ तो महींदर ने पूछा - 'आप ही समर्थ हैं?' 
'जी। पूना से ट्रेनिंग करके आया हूँ। पहले पोस्टिंग सोनीपत में थी।' 
इस पर मेलाराम अचानक बीच में ही बोला - 'आपको यहाँ शिफ्ट ड्यूटी में आना ही नहीं चाहिए था। जा कर कह दीजिए आपको जनरल ड्यूटी में रखा जाएँ।' बुद्धू खूब हैरान था और वह इस कमरे के सुपरवाइजर महींदर को देखने लगा। महींदर जैसे पारिस्थित का लुत्फ उठाना चाहता हो, बड़े अजीब ढंग से मुस्करा दिया और बोला - 'कोशिश कीजिए!' बुद्धू हैरान था कि उसे तो शिफ्ट ड्यूटी में आ कर ज्वाइन करने को कहा गया था। पर थोड़ी ही देर में उसके सामने गुत्थी सुलझ गई। वह फिर तीसरी मंजिल जनरल सेक्शन जा कर उलझा हुआ सा मि. घोष के सामने जा बैठा। तब मि. घोष ने फोन पर एक सौ तीन नंबर कमरे की घंटी बजा दी पर महींदर और मेलाराम के बीच जैसे शरारतन एक मूक सी मुस्कराहट का आदान-प्रदान हुआ और उसका हाथ रोककर फोन उठाया मेलाराम ने। फिर मि. घोष और मेलाराम के बीच फोन पर बड़ी अप्रिय सी तू-तू मैं-मैं होने लगी। इधर मि. घोष बोला - 'क्या प्रॉब्लम है? आप कौन होते हैं मि. समर्थ को ज्वाइन न करने देने वाले? 
उधर मेलाराम बोला - 'सब वेकेंसियाँ भरते जा रहे हो, ओवरटाइम बंद करना है क्या सबका? उसको जनरल सेक्शन में ही रखो!' 
घोष को गुस्सा आ गया, बोला - 'सारा दफ्तर आपकी मर्जी से चलेगा क्या? सबको ओवरटाइम पर लगा दें? किसको कहाँ लगाया जाए यह मुझे आप बताएँगे क्या?' फिर घोष ने सख्त होकर मेलाराम से कह दिया - 'मि. महींदर के सेक्शन में दखल मत दो। समर्थ को वहाँ ज्वाइन करने दो आप।' मेलाराम ने कुछ देर और खिटपिट की पर फिर दाल न गली तो अपमानित होकर चला गया और बुद्धू ने आ कर ज्वाइन किया। 
महींदर तो अब तक जैसे केवल मेलाराम और घोष की तू-तू मैं-मैं के मजे लेना चाहता था सो बुद्धू से कह दिया था - 'कोशिश कीजिए!' और अब जब तक बुद्धू आए तब तक मेलाराम वहाँ से खिसक चुका था। पर बुद्धू आ कर महींदर के सामने बैठा तो उसे दूसरे ऑपरेटर भी बहुत गौर से देखने लगे। एक ने मजाक में कह दिया - 'क्यों हम सबके पेट पर लात मारने आ गए हो।' 
बाकी सब कहकहा मारकर हँस दिए। एक ने आ कर उसे अपनी बाँहों में ले लिया और बोला - 'चलो, हम तुम्हें काम सिखा देते हैं। पर पहले ज्वाइनिंग पार्टी देनी पड़ेगी।' इस पर भी कहकहा लगा तो एक ने कह ही दिया - 'नया-नया जो आता है उसकी थोड़ी सी रैगिंग तो होती ही है न!' बुद्धू मुस्करा दिया और थोड़ी ही देर में चाय आ गई। बुद्धू की तरफ से एक-एक लड्डू भी। मेलाराम जो खार खाता अपने कमरे में सुपरवाइजर की सीट पर जा बैठा था, उसे भी बुद्धू एक लड्डू खिला आया। महींदर ने बाकी ऑपरेटरों से 'सलाह' करके बुद्धू की ट्रेनिंग शुरूकर दी। बुद्धू बहुत तेजी से हर चीज सीख जाता। एक ने कहा - 'यहाँ जो ज्वाइनिंग पार्टी नहीं देता न, उसका तो हम जीना ही हराम कर देते हैं। पर जो ज्वाइनिंग पार्टी दे उसके लिए तो जान हाजिर है जान।' और एक-एक करके बुद्धू की मदद को कोई न कोई चला आता। कौन सा मैसेज कहाँ भेजना है और कौन सा तुरंत जनरल सेक्शन या ऊपर किसी अथॉरिटी के पास भेजना है, ऐसी एक-एक बात दो-दो-तीन जने उसकी सीट तक आ कर समझा रहे थे, क्योंकि उसने तो ज्वाइनिंग पार्टी दी थी न! महींदर यह सब होता देख प्रसन्न सा बैठा था जैसे। बीच-बीच में मुस्करा कर कह देता - 'भाई समर्थ साहब की मदद को भी तो आओ कोई, इधर बहुत मैसेज आ गए हैं।' इस पर एक जवाब उछलता - 'समर्थ साहब के लिए तो जान हाजिर है जान,' फिर जैसे खाए हुए लड्डू का मीठा स्वाद अभी तक जबान से चिपका हो, संबंधित व्यक्ति छाती ठोकने के अंदाज में दुहराता - 'जान हाजिर है जान!' बुद्धू मुस्करा-मुस्करा कर हर चीज सीख लेता। उसकी अँगुलियाँ अभी टेलीप्रिंटर पर इतनी फुर्ती से टाइप नहीं कर पा रही थीं और उसे एक-एक अक्षर ढूँढ़ना भी पड़ता पर फिर भी काम के प्रति तत्परता दिखाने में उसने जल्द ही महींदर पर भी अपना सिक्का जमा लिया था। मैसेज कितना भी अर्जेंट हो, फौरन निपटा देता। एक दिन बुद्धू जरा फुर्सत के क्षणों में मेलाराम के कमरे में यूँ ही गपशप सी करने चला गया तो वहाँ एक अजीब तमाशा देख चकित भी हुआ वह। वहाँ कोई नया रंगरूट (जैसा यहाँ लोग कहते हैं) आई.डी उर्फ आई.डी प्रसाद आया था और उस ने आते ही कह दिया - 'मैं कोई ज्वाइनिंग पार्टी-वार्टी नहीं दूँगा, जबरदस्ती मुझसे कोई चाय भी नहीं पी सकता।' सब ने उसे इसीलिए बॉयकॉट कर रखा था। सब इसी नतीजे पर पहुँचे थे - 'कोई कोऑपरेशन नहीं होगा इसके साथ।' बुद्धू पहुँचा तो दूसरे ऑपरेटरों के बीच आई.डी ऐसे खड़ा था जैसे सचमुच विभाग ने उसे नौकरी से ही निकाल रखा हो और वह बेबस-लाचार सा इस टेलीप्रिंटर की टक-टक के शोर में खड़ा हो। वह फिर भी अड़ा रहा तो एक मोटे से ऑपरेटर सुरेस ने क्या किया कि जेब से एक चवन्नी निकाली और उसे पास बुलाकर बोला - 'यह ले चवन्नी, जा कर कहीं से जहर खा ले खरीदकर।' चारों तरफ कहकहा सा गूँज गया और मेलाराम भी काम करते-करते अचानक चश्मा ठीक करते-करते मुस्करा दिया और नए रंगरूट आई.डी से बोला - 'पार्टी तो देनी ही पड़ेगी अब।' फिर उसने बुद्धू की तरफ इशारा करके आई.डी का ध्यान ऐसे खींचा जैसे उसे दिखा रहा हो कि पार्टी देने वालों की शक्लें ऐसी होती हैं देख, कैसी रौनक फैली है? बुद्धू उठकर वापस अपने सेक्शन चला आया। उसे लगा यहाँ खालीपन ज्यादा है। यहाँ टक-टक, टक-टक तो लगातार चलती रहती है, बाहर से खूब डेटा आता है, पर अपने हाथ से बहुत थोड़े-थोड़े मैसेज भेजना हर एक के हिस्से आता है। यहाँ तो कहते हैं इस विभाग में जो सारी ए.बी.सी.डी. जानता है और एक से दस तक गिनती कर लेता है वह कहीं भी, किसी भी पोस्ट पर काम कर सकता है। इसलिए यहाँ विशेषकर ऑपरेटरों को किसी भी प्रकार की बहुत बौद्धिकता में दिमाग खर्च नहीं करना पड़ता। सो गतिविधि के तौर पर यह खालीपन। 
इधर पूरे फ्लोर पर बात फैल गई और हर कोई एक-दूसरे से पूछता फिरता - 'उस यतीम ने पार्टी दी कि नहीं?' 
'नहीं तो जहर खाएगा साला। हाहा...!' 
कोई कह देता - 'यतीम है तो पार्टी देगा कैसे? सब ने उसे पाल लिया है समझो।' 
आखिर आई.डी इसी फ्लोर पर एक छोटे से कैबिन में बैठे बैच ऑफिसर के पास चला गया कि पार्टी के बिना कोई मुझे काम ही नहीं सिखा रहा। बैच ऑफिसर जैन बोला - 'पार्टी दे दो नहीं तो इतने दिन इन सबके साथ कैसे निभाओगे। बात-बात पर तंग करेंगे।' कहकर वह ठिगने कद का गोल-मटोल से चेहरे वाला और मोटे शीशों वाला चश्मा पहने बैच ऑफिसर ही ही करके हँसने लगा तो उसका कुछ आगे निकला पेट भी बड़े अजीब ढंग से उछलने लगा। आखिर मैदाने-जंग में आई.डी ही शहीद हुआ। उसने पार्टी दी तो मानो इस फ्लोर के हर कमरे में जश्न सा फैल गया, सबके चेहरों पर एक विजयी मुस्कराहट का स्थिर सी हो गई थी। अब आई.डी यतीम कहाँ था? न उसे कहीं जा कर जहर खाने की जरूरत थी भाई! 
थोड़े ही दिन में बुद्धू ट्रेन तो हो गया पर महींदर ने उसे स्वतंत्र चार्ज दी ही नहीं, यानी किसी भी सीट पर इंडिपेंडेंट रूप से बिठाया ही नहीं। यहाँ जब कोई नया रंगरूट आता है तो उसे किसी के साथ सीट शेयर करके काम सीखना पड़ता है और उसे कहा जाता है कि वह इन दिनों 'पैरेलल में' है, जब सीख जाए तो कहते हैं 'परपेंडिकुलर ' हो गया है। बुद्धू को महींदर ने 'परपेंडिकुलर ' किया ही नहीं। दो के चार दिन बीत गए पर बुद्धू 'परपेंडिकुलर ' नहीं हो पाया। तब बुद्धू अभी चिंता में सोच ही रहा था कि उसे एक दिन पहली मंजिल से दूसरी मंजिल चाय के लिए जाते समय सीढ़ियों में मि. घोष मिल गया था। मि. घोष ऊपर के फ्लोर से नीचे उतर रहा था। वह उसी कड़क आवाज में ही बात कहता है जैसी पहले दिन की थी। उसके बारे में यह भी कहा जाता है कि उसकी गर्दन तो हमेशा अकड़ी रहती है पर अक्सर एक डिप्रेशन सा भी उसके चेहरे पर सवार रहता है। उसके मन में जाति संबंधी एक व्यर्थ ग्रंथि सी है, जिस से ग्रस्त रहता है वह। प्रायः। सोचता है कि जितने भी अनुसूचित जाति, जनजाति के लोग हैं, वे सब अकारण ही इस विभाग में 'उस जैसे' काबिल लोगों के रास्ते में रुकावट की तरह आ गए हैं, क्योंकि प्रोमोशन तो आखिर पहले उनका ही होगा न! यहाँ मेलाराम के प्रति उसकी वितृष्णा भी इसी कारण से है विशेषकर, हालाँकि मेलाराम भी काम करते-करते इसी, पैसे के भूखे और निकम्मे से तंत्र का हिस्सा बन चुका है। घोष ने बुद्धू को ऊपर जाते हुए देखा तो उसे वापस नीचे अपने साथ आने को कहते हुए कहा - 'मि. समर्थ, आपका काम कैसा चल रहा है? नउ यू आर इंडिपेंडेंट नो?' 
'नहीं। अभी तक महींदर ने नहीं किया।' और नीचे पहुँच कर मि. घोष ने महींदर की खूब खबर लेनी शरू कर दी। पर महींदर भी अकड़ने लगा - 'अभी वह पूरा काम सीखा ही नहीं तो इंडिपेंडेंट कैसे कर दूँगा?' 
बुद्धू भी घोष के साथ ही खड़ा था। उसने महींदर की बात तुरंत काट दी - 'मैंने तो सब कुछ सीख लिया है। चार-पाँच दिन ही तो लगते हैं ट्रेन होने में।' 
मि. घोष महींदर को अथॉरिटी जैसी आवाज में ही बोला - 'ओवरटाइम के चक्कर में जिस-तिस को पैरेलल में ही रखे रहते हो। यहाँ सरकार ने खैरात बाँट रखी है क्या जो सबके ओवरटाइम की चिंता सताती है आपको?' 
महींदर बोला - 'आपको जलन है क्या? आप भी खा पी कर मजे लूटो, कोई आपकी जेब से जा रहा है क्या?' 
इस बैच में दो वेकेंसियाँ थीं और उन की जगह ओवरटाइम पर कोई न कोई पिछले बैच का ड्यूटी करता रहता था। जंगल ऑफिस की तरह यहाँ भी एक दिन नाइट ड्यूटी एक दिन छुट्टी एक दिन दोपहर और एक दिन सुबह की ड्यूटी होती। बुद्धू के इंडिपेंडेंट होने से एक वैकेंसी कम हो जाती और ओवरटाइम दो की जगह एक को ही मिल पाता। घोष चला गया तो आखिर वही ठिगने कद वाला बैच ऑफिसर जैन ही महींदर के पास आया और बोला - 'मि. समर्थ को इंडिपेंडेंट कर दो अब तो। यू आर बाउंड तो डू दैट। ही ही,' बात करते-करते एक अनायास सी मुस्कराहट उसकी ठुड्डी के ऊपर टिकी रहती है, जैसे हर समय कारण अकारण गदगद सा रहता हो। बुद्धू इंडिपेंडेंट हो गया तो सब ने परपेंडिकुलर होने की भी एक-एक चाय टीप ली। यहाँ तो कोई कटिंग करा कर आए या बहुत हैंडसम दिख रहा हो तो भी कुछ माफिया टाइप लोग चाय का एक-एक कप मुफ्त वसूल कर ही लेते हैं और सब बैचों के सुपरवाइजरों ऑपरेटरों ने मिलकर एक प्राइवेट लिमिटेड कंपनी सी बना रखी है, ओवरटाइम को अक्सर मैनीपूलेट किया जाता है, कि अधिक से अधिक सरकार को चूना कैसे लगाया जाए! 
बुद्धू ने एक दिन दोपहर की ड्यूटी की जो दो से आठ तक होती थी तो घर जाते-जाते देखा कि साथ के एक और छोटे से कैबिन में जिसमें जनरल ड्यूटी के दौरान ड्यूटी इंचार्ज हरभजन सिंह बैठा रहता है, तीन-चार जने ऐसे बैठे थे जैसे नौकरी के लिए आए कुछ बेरोजगार दु:खी से लोग हों। बुद्धू ने एक से पूछा - 'आप तो ऊपर सेकंड फ्लोर पर हो न? हमारे ही बैच में?' 
'हाँ,' पर वह बुद्धू से बोला - 'किराए पे चढ़ने के इंतजार में हूँ। सोचता हूँ कोई किराए पर रख ले!' 
'किराए पर?' बुद्धू तो यहाँ की शब्दावली भी जाने कब सीखे। कभी फर्लो सीखा तो कभी बहन का यार। और अब यहाँ कह रहे हैं 'किराए पर!'। 
'बस 'मकान मालिकों' की मर्जी है,' यह जवाब उसके साथ बैठे एक और ऑपेरटर ने दिया। यानी बुद्धू को पता चला कि ये लोग इसी इंतजार में हैं कि किसी का फोन अगर आ गया कि वह रात की ड्यूटी में नहीं आ सकता तो उसकी जगह इन का ओवरटाइम लगने की संभावना बन जाती है। जब तक वह 'किराए पर' का अर्थ समझा तब तक एक और ने शरारत से मुस्करा कर उसके कान में फुसफुस कर दी - 'फुल नाइट मिलेगी तो बिस्तर भी गर्म करेंगे और चार्ज भी ज्यादा लेंगे न। हम तो रेट पर चढ़ी हुई रंडियाँ हैं गुरु, आप ये सब बातें जाने कब समझो!' रात की ड्यूटी का रेट भी दरअसल डेढ़ गुना होता है और साथ में नाइट अलाउंस भी मिलता है। ड्यूटी इंचार्ज हरभजन सिंह की ड्यूटी दस से पाँच होती है और वह इसी कैबिन में दिन भर ऐसे बैठा रहता है जैसे इन तमाम रंडियों यतीमों का कोई ठेकेदार-वेकेदार हो और सब उसी की खुशामद भी करते हैं कि हरभजन सिंह के पास तो कारून का खजाना है खजाना। किसी न किसी तिकड़म से रेट पर चढ़ा ही देगा। कभी कोई टक-टक, टक-टक टेलीप्रिंटर चलाता है तो कोई-कोई पूछ बैठता है - 'मीटर डाउन है कि पैदल हो?' यानी ओवरटाइम पर है तो 'मीटर डाउन' वर्ना पैदल है वह। कभी जो हरभजन सिंह ओवरटाइम नहीं लगाता तो खूब माँ-बहन की गालियाँ भी खाता है बेचारा। कुछ ही दिनों में बुद्धू ने देखा इन चारों बैचों में दो-चार भेड़ियों सरीखे भी हैं जो एक-दूसरे से ओवरटाइम की ही बात पर नाक से नाक भिड़ा कर खड़े हो जाते हैं और दहाड़ने लगते हैं। तब दफ्तर चीखों से भर जाता है। एक दिन तो खूब कहकहों के बीच दो भेड़ियों ने दूसरी मंजिल के बाहर के कंपाउंड में जहाँ लिफ्ट है, वहाँ बाकायदा कुश्ती का मुकाबला भी किया कि जो जीता वही सिकंदर और वही आज रात का ओवरटाइम करेगा। पहले यसोधां का थोड़ा बहुत लिहाज होता था पर यसोधां ने तो ऐसे भेड़ियों को अपने लिए ही पाल रखा था। उसकी नीति यही थी कि उसके अपने काम और प्रगति में जरा भी विघ्न न पड़े और वह ऊपर प्रशासन के लोगों से बनाकर रखे और इसी कारण वह भी यदा-कदा हरभजन सिंह को ही ओवरटाइम बढ़ाने की तरकीबें या सबब बताती रहती थी। उसका अपना प्रोमोशन शिव-शिव करके हो जाए फिर विभाग जाए भाड़ में। 
बुद्धू ने यहाँ महीने भर में पूना की एक मशहूर बात भी सुन ली। यसोधां ने तो जाते ही एक कारपेंटर बेचारे को बर्बाद ही कर दिया था। अभी पंद्रह दिन भी उसे ज्वाइन किए नहीं हए कि दफ्तर में एडिशनल चीफ डायरेक्टर होने का भोंपू बजा दिया उसने। रोब जल्द आसमान छू गया और आती-जाती ऐसे जैसे गलियारों को कुचल रही हो, बिल्डिंगें सब उसी ने खरीद रखी हों मानो। एक कारपेंटर ने उसे जवाब दे दिया किसी बात पर कि 'मैडम जी, यह कोई मिनटों का काम नहीं है। इतनी टेबलें फौरन कैसे बन जाएगी?' सब मानते थे कि कारपेंटर ने बात ऐसे की थी जैसे फर्नीचर की दुकान-वुकान पर बैठा हो पर सामने भी तो यसोधां थी न! एक बिल्ली जैसा झपट्टा मारकर चूहा पकड़ने में उसे क्षण-भर नहीं लगता। 
'यसोधां से बहस की तूने! तुझे बोलना ही नहीं आया रे, तुझे पता नहीं दिल्ली में कैसे-कैसे कहर ढा कर आई ये नई मैडम।' साथ के साथी उस कार पेंटर शैलार को समझा रहे थे पर इससे पहले ही यसोधां गलियारों को कुचलती और फिजा में सनसनी फैलाती फर्स्ट फ्लोर पर अपने चैंबर में पहुँचती है और घंटी बजा कर अपने पी.ए. को बुलाती है - 'मि. स्वामी, एक सस्पेंशन आर्डर टाइप करना है, फौरन। कारपेंटर शैलार को सस्पेंड करना है।' 
मि. स्वामी भी कुछ-कुछ ऐसी शख्सियत कि उसका बस चले तो वह बस अपने हर बॉस के लिए अपने बदन की चमड़ी छिलवा कर उससे बॉस के लिए बढ़िया चप्पलें बनवा दे। स्वामी ने फौरन अपनी स्टेनो को बुलाया और टक-टक, टक-टक... एक ऑर्डर सामने आ गया। स्वामी ने ही फटाफट यह काम किया होगा, सब जानते हैं। फौरन पूरे ऑफिस में तहलका सा मच गया। शैलार सस्पेंड हो गया। किसी भी सेक्शन के लोगों को कोई और विषय सूझ ही नहीं रहा था। हर कोई चिंतित सा यही सोचता - 'ऐसी जालिम सी एडिशनल चीफ डायरेक्टर जाने किस-किसका क्या हाल कर देगी यहाँ! बेचारा शैलार!' लगभग महीने भर बाद ही शैलार नौकरी से बर्खास्त भी हो गया और देखते-देखते गेट पर लगे सिक्युरिटी ऑफिसर ने उसे अंदर आने की इजाजत भी देनी बंद कर दी। 
हरभजन सिंह से कोई-कोई मजाक में कहता भी है - 'एक पिंजरे जैसी कैबिन बनवा ले अपने लिए। साथ में एक सिक्युरिटी ऑफिसर भी लगवा ले।' लोग इतना दहाड़-दहाड़ कर बात करते हैं उससे जब वह किसी का ओवरटाइम नहीं लगाता, कि हरभजन सिंह की काया काँपने सी लगती है और उसकी हालत नौकरी छोड़कर कहीं सन्यास पर निकल जाने की सी हो जाती है। उस ने तो सबका हिसाब लगा रखा है कि किस-किस ने कितने-कितने घंटे पहली जनवरी से अब तक ओवरटाइम कर लिया है। अब बुद्धू के सामने उसे जल्दी ही इंडिपेंडेंट न बनाने की गुत्थी भी सुलझ गई कि यहाँ तो ओवरटाइम ही कोई टॉनिक सी है, जिस से सब की तंदुरुस्ती बनी रहती है। 
... हरभजन सिंह कभी-कभी स्वयं को कल्पना में एक शेर पर बैठे देवता सरीखा दिखता जिसके चार हाथ हैं और सर पर पगड़ी को ढकता मुकुट है कोई! एक हाथ में ड्यूटी रजिस्टर है दूसरे में ओवरटाइम पर लगी ड्यूटियों का लेखा-जोखा, तीसरा हाथ आशीर्वाद के लिए ऊपर उठा हुआ और चौथे में नोटों की गड्डियाँ हैं जो ओवरटाइम में कमाए पैसे की प्रतीक हैं! 
कभी-कभी उसे लगता कि नहीं, एक हाथ में लड्डू है जो ओवरटाइम मिलने पर सब ऑपरेटर अपने-अपने पैसे से मँगवा कर खाते हैं और खूब कहकहे लगाते हैं। कोई-कोई दहाड़ कर कहता है - 'मरने के बाद ऊपर जाएँगे तो यमराज क्या पूछेगा?' 
दूसरा कोई कहता - 'पूछेगा दुनिया में गए तो मुर्गा खाया? दारू पिया कि नहीं? अंडा खाया?... अरे ये सब नहीं किया तो जमीन पर टपके ही क्यों तुम? यहीं नरक में पड़े रहते!...' 
'हा हा हा हा...' कोई कहता यमराज यह भी तो पूछेगा - 'ओवरटाइम किया? हरभजन को गाली दी कि नहीं? ओवरटाइम का लड्डू खाया? किसी और की ड्यूटी मारी कि नहीं? हा हा हा हा...' 
... बुद्धू आत्मनिर्भर तो हो गया, पर रात की पहली ड्यूटी में ही बेचारा इतने अच्छे दोस्तों की जिन्हें उसने चाय पिलाई थी और लड्डू भी खिलाए थे तो उसके लिए सब की जान भी हाजिर थी जान, दुश्मनी मोल ले बैठा। उस ड्यूटी में महींदर ड्यूटी पर आया ही नहीं था और साथ के कमरे के कोई मि. सेन जो वहाँ मेलाराम के अतिरिक्त एक प्रकार से एडिशनल सुपरवाइजर थे, आ कर यहाँ सुपरवाइजरी करने लगे। सुपरवाइजरी की पोस्ट सीनियर असिस्टेंट सँभालता है और बुद्धू अभी सीनियर असिस्टेंट बना नहीं था। प्रोमोशन के इंतजार में था और उम्मीद थी कि इस साल वह सीनियर असिस्टेंट बन जाएगा। वैसे उन दिनों यह रिवाज था कि नौकरी के पहले दो वर्ष प्रत्येक कर्मचारी प्रोबेशन पर होता है और बाद में वह क्वासी परमानेंट बन जाता है। बुद्धू तो जब पूना में था और वापस यहाँ आ रहा था तभी उसे ऑर्डर मिल गया था कि वह क्वासी परमानेंट बन गया है। तब पूना में उसकी ट्रेनिंग के सहपाठी कहने लगे कि अब बस, आप भारत सरकार के मंगेतर बन गए हैं। बुद्धू लेकिन अब तक न तो सीनियर असिस्टेंट बना है न भारत सरकार की दुल्हन बन पाया है यानी अभी तक उसके गले में परमानेंट होने का मंगलसूत्र नहीं पड़ सका है। इसके कुछ समय बाद ही यह भी ऑर्डर आया था कि अब हर पोस्ट पर अलग से परमानेंट होने की जरूरत नहीं पड़ेगी, अब परमानेंट का मतलब नौकरी ही परमानेंट ! भारत सरकार से जनम-जनम का नाता। कानूनी किताबों में लिखा हुआ तो है, कि भ्रष्टाचार करोगे या कोई और अपराध तो सरकार आपको तलाक दे देगी, पर सरकार दरअसल तलाक देती है केवल शैलार कारपेंटर जैसी बदनसीब दुल्हनों को जो यसोधां जैसी जालिम सास के सामने पड़ जाती हैं...! 
मि. सेन ने आते ही सेक्शन सँभाला और रोज की तरह टेलीप्रिंटरों की टक-टक चालू रही। इस दौरान खूब हल्ला भी मचा रहता है और वेजीटेरियन, नॉन वेजीटेरियन जोक्स भी खूब चलते हैं। आज कक्कड़ कहने लगा - 'सेन सा'ब, समर्थ तो आज ऊपर मिसेज रहेजा से भी मिलकर आ गया!' 
'हा हा हा हा... समर्थ गया काम से समझो...' मि. सेन कहकहा मारकर चिल्ला पड़े। 
सब ने बुद्धू को दास्तान-ए-मिसेज रहेजा सुनानी शुरूकर दी और बुद्धू को लगने लगा कि यहाँ वालों की बातें भी कुछ-कुछ जंगल ऑफिस की बातों जैसी ही हैं। एक फर्क सिर्फ यह है कि यहाँ तो ज्यादातर जवान लोग हैं। केवल मि. सेन थोड़े वरिष्ठ लग रहे हैं और सब लोग उनकी खूब खुशामद सी कर रहे हैं। यहाँ भी क्योंकि मामला तो ऑफिस की एक तथाकथित 'चालू' कही जाने वाली महिला का था सो जंगल ऑफिस की तरह एक-दूसरे को मौका ही नहीं दे रहे थे। 
यहाँ नैतिकता या अनैतिकता क्या, इसकी तो किसी को फिक्र नहीं है, बस जैसे लड्डू के स्वाद की मिठास जबान और मुँह में घूमती रहती है, वैसे चस्के की मिठास से ही देखे जाते हैं यहाँ नारी-पुरुष संबंध। एक तमाशाइपना सब की रगों में समाया है। 
कक्कड़ ने कहा - 'बड़ी चालू सी चीज से मिलकर आए आज समर्थ।' 
सरदार चन्ना सिंह अपने टेलीप्रिंटर में एक कागज का फीथा (टेप) सा फिट करता बोला - 'इस को वो सुनाओ जब वो बुद्धा पार्क में पकड़ी गई थी प्रशासन ऑफिसर के साथ...' (कागज का फीथा हर मशीन के बाईं ओर लगे एक क्लिप में फिट करना पड़ता है ताकि जो भी मैसेज उस पर टाइप हो या बाहर से आए वह फीथे पर पंच होता जाए। बाद में वही टेप चला कर मैसेज दोबारा भी टाइप हो जाता है।) 
'प्रशासन कौन?' कक्कड़ समझा यह भी किसी का नाम है पर सब लोग चन्ना सिंह के उच्चारण पर हँस पड़े। एक ने कहा - 'मैं समझा दुःशासन ऑफिसर कह रहा है चन्ना।' 
'हा हा हा हा...' एक कहकहा गूँजा। 
मि. सेन सब की बातों का मजा लेते लेते काम भी निपटा रहे थे। टेलीप्रिंटर पर जो जो मैसेज आते जा रहे थे, हर ऑपरेटर उनकी सीट पर रख देता। चन्ना सिंह बोला - 'प्रशासन मतलब ऐडमिनिस्ट्रेटिव ऑफिसर। ऐडमिनिस्ट्रेटिव ऑफिसर सतप्रकाश !' 
'सतप्रकाश था बड़ी चालू चीज। सब महिलाओं पर डोरे डालता था साला।' 
आखिर मि. सेन ने मानो इशारे से एक 'जिम्मेदार' से लगते ऑपरेटर विक्की पर जिम्मा डाला कि वह बुद्धू को दास्तान-ए-मिसेज रहेजा सुना दे। सब तरफ सन्नाटा सा छा गया और बुद्धू को लगा जैसे सबके चेहरों पर अनायास ही एक तमाशाई सी नैतिकता भरा चस्का आ ठहरा है। विक्की काम करते-करते सुनाने लगा कि रहेजा तो है ही चालू सी औरत। सतप्रकाश था साला बदमाश। जिस-तिस औरत को देखकर लीक होने लगता था साले का। इतने बड़े ऑफिस में जाने कितनी महिलाएँ हैं, कोई तो मिल ही जाती है चाम (चमड़ी) पुटवाने वाली! और एक दिन देखो तो ऊपर प्रशासन सेक्शन में अचानक बज उठता है फोन, वह भी पोलिस थाणे से! नैतिकता के भेस में चस्के का सन्नाटा सहसा गहरा जाता है और सब लोग बुद्धू की तरफ देख रहे हैं कि ध्यान से सुन रहा है कि नहीं। बुद्धू अपनी कागजी टेप का लंबा सा फीथा टेलीप्रिंटर की मशीन में फिट कर रहा है। टेलीप्रिंटरों की जोर-जोर की टक-टक उस चस्के को अपनी गोद में सी लेती जाती है और सब मशीनों के फीथे आगे बढ़ते जाते हैं! 
'यहाँ से लोग दौड़ते हैं पोलिस थाणे। पता चलता है सतप्रकाश और रहेजा भाभी पकड़े गए हैं बुद्धा गार्डन में। दोनों टहनियों के बीच छुपे बैठे थे... बस, बेचारे सुस्ता ही तो रहे थे... हा हा हा हा...।' 
टक-टक, टक-टक... टेलीप्रिंटरों से वह सन्नाटा ही मानो हा हा हा हा कर रहा था। 
'दोनों ऐसे बैठे हैं जैसे दिन भर काम करने का इनाम पा रहे हों सरकार से। ही ही ही ही...' यह ही ही ही ही भी उस सन्नाटे में ऐसे बजी जैसे टेलीप्रिंटर ही हँस पड़े हों। 
...'ऊपर से आ गई घोड़ों पर चढ़कर गश्ती लगाती पोलिस! ...यहाँ से जो लोग सतप्रकाश की लुटती इज्जत बचाने गए उन्होंने बात दरअसल बना ली और दोनों को छुड़वा लाए। रहेजा को तो बड़े मजे से अपना पर्स गोद में रखे आँखें मूँदे कुर्सी पर ही झपकी आ गई थी थाणे में, जैसे आश्वस्त सी हो कि अब आ गई हूँ यहाँ तो बात निपट ही जाएगी। पर सतप्रकाश की तो घिग्घी बँधी हुई थी।' 
एक ने जैसे विक्की की इजाजत सी माँग कर बीच में ही कहा ~- 'उस दिन पे डे था...' 
सेन ने चुपके से उस ऑपरेटर को इशारा सा किया कि विक्की को बताने दो। विक्की आगे बढ़ा - 'हाँ। पे का दिन था और दोनों के बटुएँ भारी थे। अगर इत्तफाक से वहाँ पैसे-वैसे लूटने वाला इंस्पेक्टर होता तो दोनों कंगाल हो जाने थे बल्कि बर्बाद हो जाने थे मिनट भर में! सारे महीने की तनख्वाहें जानी थी हीरो-हीरोइन की...! 
इंस्पेक्टर ने यहाँ से गए समझदार लोगों से कहा - 'पता चला जिम्मेदार ऑफिसर हैं और यह मैडम भी शादीशुदा हैं, एक बच्ची है इनकी जो नाइंथ में पढ़ती है, तो मुझे तरस आ गया। सोचा आप में से किसी समझदार को बुला लूँ। इनको आप सबका बड़ा भरोसा है,' कहकर इंस्पेक्टर हँस भी पड़ा - 'फटाफट इन्होंने डिपार्टमेंट का नाम भी बताया और फोन नंबर भी दे दिया!' 
समझदार लोग जानते थे कि आखिर प्रशासन ऑफिसर का मामला है, बड़ा काम का आदमी होता है प्रशासन ऑफिसर! 
बुद्धू को पता ही न चला कि साथ के मेलाराम के कमरे से टहिलयानी भी आ गया था और यहाँ चलती दास्तान सुनने के लिए चुपके से आ कर चन्ना सिंह की बगल में एक कुर्सी लगाकर बैठ गया था। टहिलयानी इस सन्नाटे से मानो इजाजत सी माँगता बीच में बोल पड़ा - 'दफ्तर से आठ दस लोग इस औरत के घर भी गए थे समझाने, हालाँकि किसी ने यह भी कहा कि क्यों उसके हसबैंड को दुखी करते हो। दफ्तर में ही समझा दो-दोनों को, बात आई गई हो जाएगी।' 
'इस बात पे भी बहस चली थी, कि इसके हसबैंड को बताएँ या न बताएँ, पर कुछ सालों को तमाशा चाहिए तमाशा, या चस्का। पर उसका हसबैंड तो सारी बात सुनने के दौरान चुपचाप बैठा रहा। एकदम चेतनाहीन सा। जैसे मूक गुड्डा-वुड्डा हो कोई। आखिर अपनी आराम कुर्सी से उठा जहाँ वह इन लोगों के पहुँचने पर झपकी मार रहा था, और सबके लिए एक-एक कप चाय बनाकर सबको विदा कर दिया!' 
'मैं होता तो जा कर कूटता साले को...' 
'अपनी जनानी नहीं सँभालती इन से?' 
'ओए बस चुप कर तू!' 
रात सभी ऑपरेटरों में बटी हुई है। बारह बजे तक सब काम करते हैं। फिर बारह से तीन आधे जने सो जाते हैं और बाकी आधे काम निपटाते हैं। फिर तीन से छ पहले वाले जाग कर काम करते हैं और बारह से तीन वाले सो जाते हैं। बुद्धू यहीं गड़बड़ कर गया बेचारा। उसे तीन बजे तक तो कभी नींद आती ही नहीं थी, सो उसने सोचा आज भी वह बारह से तीन वालों के साथ काम करेगा। पर मि. सेन ने सुपरवाइजरी का रोब गालिब करते हुए कहा कि 'आप सोने चले जाओ और मैं बारह से तीन वालों के साथ जागूँगा।' बुद्धू अड़ गया - 'बारह से तीन मेरा टाइम है। आप जाओ।' पर मि. सेन को भी सोने जागने की जगह अपनी प्रेस्टीज को धक्का ज्यादा लगता नजर आया। यह मि. समर्थ होता कौन है, मुझे आदेश देने वाला! उन्होंने ने क्या किया कि समर्थ के लिए सबको बुला लिया? सब कहने लगे - 'सेन दादा से बहस करता है? सेन दादा सबसे सीनियर हैं समझे समर्थ?' समर्थ की शामत आई थी, मि. सेन से बोला - 'आप यहाँ अपनी दादागीरी मत दिखाओ, मैं जब चाहे काम करूँगा जब चाहे रेस्ट!' और मि. सेन चले गए रेस्ट करने। अगली दोपहर की ड्यूटी में बदले की भावना शुरू हो गई। मि. सेन को अपमान महसूस हुआ था कि बुद्धू जैसे जूनियर ने उन के लिए 'दादागीरी' शब्द इस्तेमाल किया। महींदर ने फोन किया था कि वह और तीन दिन नहीं आ सकेगा और मि. सेन ही यहाँ के सुपरवाइजर बने रहे। परसों की रात की ड्यूटी के बाद कल रेस्ट था और अब यह दोपहर की ड्यूटी चल पड़ी थी। ऑपरेटर सब मि. सेन के साथ थे। 
समर्थ को आटे-दाल का भाव बता देंगे हम सब। सेन दादा के लिए ऐडवर्स लैंग्वेज इस्तेमाल करता है। मि. सेन के इशारे पर सब जैसे मैदाने जंग में एक तरफ जमघट सा बनाकर बैठ गए। आज जो भी मैसेज आए वह चाहे किसी भी ऑपरेटर का हो, वह समर्थ को ही टाइप करना पड़ेगा। सुपरवाइजर का प्रेरोगेटिव है, वह जिस को जितने मर्जी मैसेज दे दे। जमघट बनाकर आपस में खुसफुसियाँ सी कुछ सलाह करके सबके सब मजे से अपनी-अपनी मशीनों पर जा बैठे और काम करने की एक्टिंग करते रहे, पर देखते-देखते बुद्धू की सीट पर पूरे चालीस मैसेज आ गए! मि. सेन चुपचाप एक रजिस्टर में आँखें गड़ाए बैठे रहे जैसे उन्हें कुछ पता ही न हो, जबकि हर मैसेज उन्होंने ही समर्थ नाम लिखकर मार्क किया था। बुद्धू तो पसीने-पसीने हो गया। एक तो उसे टाइपिंग का अधिक अभ्यास नहीं, ऊपर से चालीस मैसेज उसकी सीट पर! बुद्धू की अँगुलियाँ थकने लगीं पर वह टाइप करता रहा। तब तक उधर से मेलाराम भी आ करमि. सेन के पास बैठा और बुद्धू को हँस-हँसकर कहने लगा - 'रात की ड्यूटी में झगड़ा किया था क्या? वो भी सेन दादा से?' सेन दादा बोले - 'आज चालीस मैसेज इनको क्लीअर करने हैं, बेचारे को काम करने दो भाई।' मेलाराम मुस्करा कर टेढ़े-मेढ़े तकिए सा कुर्सी पर टेक लगाकर बैठ गया। अचानक फोन बजा - 'एस सर, वो सारे मैसेज समर्थ के पास हैं, अभी देता हूँ।' 
उधर से गदगद ऑफिसर मि. जैन फोन पर बुद्धू से ही पूछ रहे हैं - 'भाई वो इराक वाला मैसेज गया कि नहीं?' 
बुद्धू जैन के पास चला गया और उसके सामने बैठ गया। जैन बोला - 'क्या बात, आपके सुपरवाइजर कह रहे हैं आज आप ठीक से काम ही नहीं कर पा रहे?' 
'सर, आज मुझसे सारा बैच बदला ले रहा है।' और बुद्धू ने संक्षेप में सब कुछ जैन साहब को बता दिया। जैन साहब बोले - 'रात को सोना अलाउड है क्या? फिर भी हम सब सोते हैं न? बारी-बारी। आपको पता नहीं जब यसोधां होती थी तो इतनी हिम्मत वाली कि कभी-कभी रात दो बजे भी अपने क्वार्टर से दफ्तर की ट्यूबलाइटों की रोशनी में चलती-चलती इधर नाइट शिफ्ट में छापा सा मार देती थी आ कर। एक दिन देखा कि पूरा बैच ही सो रहा है! कैन यू इमैजिन कि उसने बैच की क्या हालत कर दी होगी? एक-एक टेबल पर मुक्के मार-मारकर सबको जगा रही थी और चिल्ला रही थी। ऊपर सेकंड फ्लोर पर जहाँ मिसेज रहेजा दिन की और सुबह की ड्यूटियाँ करती है... (वह रात की ड्यूटी नहीं करती... उसका काम अलग है) उसी कैबिन में छ जने सोते हैं। यसोधां उस कैबिन में घुस गई और गुस्से में लाइट ऑन कर दी। उसने जिस तरीके से टेबलों पर ठक-ठक, ठक-ठक करके एक-एक को सीधा खड़ाकर दिया था, उसका बस चलता तो एक केन ले आती साथ में और एक-एक के चूतड़ों पर जमाती जाती... दाड़ दाड़ दाड़...। फिर भी हम सोते हैं न? ऐसे में मि. सेन से बहस क्यों की आपने?' जैन ऐसे बोल गया जैसे मि. सेन कोई देशभक्त हो जिसके खिलाफ 'दादागीरी' जैसा एक 'गंदा' लफ्ज इस्तेमाल करके बुद्धू ने कोई देशद्रोह कर दिया हो! 
बुद्धू को समझ में आता जा रहा था सब कुछ, पर वह बोला - 'अब क्या करें?' 
मि. जैन फिर गदगद हो उठा, बोला - 'अब निपटो आप। जा कर सारे मैसेज टाइप करो अकेले!' जैन ने अभी-अभी देखा था कि मि. सेन तो इस चैंबर की शीशे वाली दीवारों के बाहर किसी बहाने खड़े एक दरवाजे से अंदर ही देख रहे थे, सो जैन ने यह आखिरी बात मानो मि. सेन को खुश करने के लिए जल्दी-जल्दी और काफी जोर से कह दी। 
बुद्धू उस कैबिन से निकला तब तक मि. सेन बाहर वाशरूम के बहाने बाहर खिसक गए। बुद्धू जलता भुनता काम करता रहा और जितने मैसेज भेज सकता था टाइप करके भेज दिए, केवल सत्रह ही भेज पाया वह। और वह अपना बैग उठाकर ड्यूटी पूरी करके चलता नजर आया। अगले दिन सुबह की ड्यूटी थी और पता चला कि यसोधां की जगह अब एक नया डायरेक्टर आ गया है। उस तक खबर जाने किसने पहुँचा दी कि कल कई मैसेज गए ही नहीं, रात की ड्यूटी वाले चिल्लाते रहे। चन्ना सिंह ही मुस्कराता हुआ बुद्धू तक आ गया, शरारत सी चेहरे पर नाच रही थी उसके, बोला - 'ऊपर छ मंजिल पर नए डायरेक्टर आपको बुला रहे हैं। जा कर उनकी ज्वाइनिंग का लड्डू भी खाकर आओ और झाड़ भी खाकर आओ कि इतने सारे मैसेज भेजे क्यों नहीं आपने। हा हा...' चन्ना सिंह की हँसी जैसे चन्ना सिंह के भीतर ही उमड़ने-घुमड़ने लगी। बुद्धू चला गया। पर नया डायरेक्टर साहनी बहुत अच्छे मूड में था। 
पूना से यहाँ प्रोमोट होकर आया था, अभी यसोधां के प्रोमोशन के बाद एक क्लास वन से डायरेक्टर की चार जनों की मिनी प्रोमोशन लिस्ट निकली थी जिसका पता ही नहीं चला था लोगों को। एक तो वह पूना में फँसा था और यसोधां ने जाते ही उसे बताया था कि 'जाओ अब, जल्द ही आप भी बीवी बच्चों से मिलने वाले हो। बेचारी कब से राह देख रही होगी, जाने किस-किस के साथ टाइम काटती होगी, हाहा...' यसोधां मूड में होती तो ऐसे-ऐसे ठरकी से मजाक भी कर लेती। साहनी इसी सेक्शन का पुराना चावल था सो काम के बारे में सब कुछ जानता था। मैसेज जाए न जाए, डेटा पहुँचे न पहुँचे, यहाँ किसी की सेहत पर कोई असर नहीं पड़ता। पर बुद्धू को देखते ही वह खुश भी हुआ, बोला - 'मि. समर्थ, आपकी वहाँ ट्रेनिंग में तो खूब तारीफ थी। रिजल्ट तो सरकारी मामला है देर से आएँगे, पर आप लगता है पोजीशन ले ही लोगे, ऐसा कह रहे थे सब। एडवांस में ही कंग्रैचुलेशन।' साहनी को यह भी याद आया कि पूना के लॉज में जब चोरी हुई थी तब पैसे गँवाने वालों में सबसे अग्रणी समर्थ था। बल्कि समर्थ भले ही आकस्मिक तरीके से सही, साहनी से पूना में दो-तीन बार मिला भी था। 
बुद्धू ट्रेनिंग की बात सुन प्रसन्नता से नहा गया, क्योंकि उसने अभी तक अपना नौकरी-दर्शन यही बनाया था कि कम से कम वह अपना काम ईमानदारी से करता रहे। बुद्धू ने क्या किया कि मुस्करा कर साहनी साहब के सामने अपनी हथेली खोलकर फैला दी और साहनी साहब ने अपने पास ही रखे टोकरे में से एक लड्डू उठाकर बुद्धू की हथेली बतौर इनाम के भर दी, फिर बुद्धू से बोला - 'आपके बैच ऑफिसर जैन कह रहे थे कि कल की डे ड्यूटी में एकदम नया आदमी था समर्थ, इसलिए कई मैसेज गए ही नहीं, कुछ रात वालों ने निपटा लिए। डोंट वरी। बैच वालों से मदद ले लिया करो। जरा सबसे बनाकर रखो, ऐसे काम नहीं चलेगा!' और बुद्धू चला आया। लिफ्ट में नीचे आते-आते उसे लग रहा था कि जैन को भी मि. सेन ने ही मजबूर किया होगा कि ऊपर डायरेक्टर तक खबर पहुँचा दे। उसे तो यह भी अजीब लगा कि नया डायरेक्टर है और आज तो लड्डू बाँटने के मूड में है, उस तक भी चुगली पहुँचाने में संकोच नहीं हुआ इन्हें। पर सोचा डायरेक्टर वह अब बना है, पर है तो यहाँ का पुराना पापी! सो उस तक चुगली पहुँचाना भी सब की खुशामद का एक नया नमूना होगा! जैसे ऑपरेटर लोग चुगली करके उससे अपनी पुरानी दोस्ती याद दिला रहे हों! सब कुछ मिलकर ही तो होना है यहाँ, चुगलीबाजी, चाय, लड्डू, और इतना 'ढे...र सा रा का...म'! 
नीचे सब ऑपरेटर बुद्धू के इंतजार में थे। चन्ना सिंह तो खासकर के। उसके कमरे में प्रवेश करते ही मुस्कराहट निगल कर चिल्ला पड़ा चन्ना सिंह - 'हाँ जी क्या बोला डायरेक्टर। मैसेज क्यों नहीं गए इतने?' 
बुद्धू ने कहा - 'डायरेक्टर कह रहा था सबको लड्डू मँगाकर खिलाओ। सब खुश हो जाएँगे।' 
'हा हा हा हा...' कहकहा सा मच गया - 'समर्थ है बड़ा मजेदार आदमी। बात को बना लेता है!' 
फिर बुद्धू बोला - 'डायरेक्टर ने यह भी कहा कि दादा की 'दादागीरी' सह लिया करो...' 
'हा हा हा हा...' जिस समय दरअसल बुद्धू ऊपर से लिफ्ट में नीचे उतर रहा था, उसी समय साथ वाली दूसरी लिफ्ट में मि. सेन लड्डू के लिए ऊपर चढ़ रहा था और इस समय अभी कमरे में नहीं था। 
चन्ना सिंह बुद्धू को पास बुलाकर बोला - 'आज बेफिक्र रहो। यहाँ जैन साहब आए थे, कह गए कि ऊपर शिकायत तो उन्होंने कर दी थी, पर मैसेज उन्होंने कहा सारे आपस में बाँट लो, नहीं तो ऊपर क्या जवाब देंगे सारे। इसलिए बेफिक्र रहो। पर सेन दादा से पंगा नहीं न लेना था!' 
लिफ्ट में लड्डू के स्वाद का मिठास फिर से चाटते-चाटते मि. सेन उतरे थे और उस समय कमरे में प्रवेश कर ही रहे थे कि उन्होंने चन्ना सिंह की बात सुन ली। बोले - 'जैन साहब ने बचा लिया वर्ना इतने मैसेज भेजते-भेजते... फट जानी थी इनकी।' 
बुद्धू स्तब्ध था कि 'दादागीरी' शब्द से अपमान की चोट खाए मि. सेन खुद कितनी भद्दी गाली दे गए! पर वह शांत रहा, अपने स्वभाव के अनुकूल! और आज बुद्धू की एक और ड्यूटी निपट गई। उसके प्रोमोशन का इंतजार था इन दिनों, कि रयूमर फैल गई कि प्रोमोशन लिस्टें निकलने वाली हैं एक-एक करके। बुद्धू प्रसन्न था, अगर पोस्टिंग यहीं हुई तो वह भी सुपरवाइजर की सीट के मजे लेगा। सब लोग उसकी सीट पर मैसेज रखेंगे और बुद्धू एक-एक मैसेज चेक करता जाएगा... पर फिर बुद्धू को ख्याल आया कि वह ऑपरेटर रूप में भी अपना काम जिम्मेदारी से करता रहा है, सुपरवाइजर रूप में भी करेगा ही। शायद उसकी तत्परता और समर्पण भावना ही उसका सबसे बड़ा ओहदा है! 
फिर एक दिन अचानक सेक्शन में भगदड़ सी मच जाती है। बुद्धू को आ कर चन्ना सिंह नाचते हुए बताता है कि आपकी मेरी लिस्ट तो नहीं आई, पर सीनियर असिस्टेंट से ऑफिसर की लिस्ट आ गई है, और उसमें अपने घोष दादा का नाम है ही नहीं! जब कि मेलाराम का नाम है! सब वेकेंसियाँ रिजर्व्ड वालों को दे दी बहन के... ने। ऊपर सेकंड फ्लोर पर भीड़ सी लग गई थी और अफवाह यह भी फैल गई थी कि लिस्ट में मेलाराम का नाम पढ़ते ही घोष दादा फूट-फूटकर रो पड़े थे। उनके भीतर की वह ग्रंथि... सेकंड फ्लोर पर चला गया बुद्धू। वहाँ एक छँटा हुआ सा सुपरवाइजर मेहरा जो किसी और बैच में था, वह टक-टक, टक-टक एक दस्तावेज किसी टेलीप्रिंटर मशीन पर ही टाइप करवाता जा रहा था। साथ में खड़ा था मि. घोष जिसके चेहरे पर मुर्दनी सी छाई थी और वह उतरा हुआ मायूस सा चेहरा लिए मेहरा के साथ ही खड़ा टाइप होते जा रहे दस्तावेज पर आँखें गड़ाए था, एक-एक अक्षर को ऐसे पढ़ता जा रहा था जैसे उन अक्षरों में सहसा एक चमत्कार की तरह उसका नाम चमक उठेगा और लिखा होगा कि इन-इन का प्रोमोशन हो गया है। मेहरा दरअसल वकील के लिए अपनी और अपने साथियों की सीनियॉरिटी संबंधी सूचना से जुड़ा कोई दस्तावेज किसी फाइल से देखकर टाइप करवा रहा था। इस लिस्ट के खिलाफ अदालत में जाने के लिए उसने तेजी से सबसे संपर्क बना लिया था और पैसे इकट्ठे करने बाकी थे। बहुत उत्तेजना में था वह। 
बुद्धू ने मि. घोष से पूछा - 'क्या हुआ है घोष साहब!' 
घोष ऐसे खड़ा था जैसे देवदास हो वह, उसे प्रोमोशन की महबूबा ने धोखा दे दिया हो। 
उत्तर मेहरा ने दे दिया। मेहरा अपने चेचक के दागों भरे गोरे से गालों के ऊपर का चमकता सा चश्मा बुद्धू पर फोकस करता बोला - 'दे हैव डन ए क्राईम। सारी पैंतीस की पैंतीस सीटें रिजर्व्ड कोटे में दे दी! दिस इज फर्स्ट टाइम। आई नेवर हर्ड दैट...' 
बुद्धू ने कहा - 'पहले की वैकेंसियों का बैक-लॉग था क्या?' 
शट अ...प। आप यहाँ से चले जाइए। हम लोग कोर्ट के लिए मुकद्दमा तैयार कर रहे हैं और आप अपनी बकवास में लगे हैं। हमें तो कोर्ट से स्टे ऑर्डर लाना है...' 
बुद्धू को पुस्तकों की बातें अधिक याद आती हैं। वह सोचने लगा कि संविधान प्रस्तुत करते समय तो बाबा साहेब ने कहा था कि अनुसूचित-जातियों, जन-जातियों को आरक्षण इस आधार पर दिया जा रहा है कि दस वर्ष में उनकी स्थिति सुधर जाएगी। पर सुधरना तो दूर, वह तो लोग कहते हैं कि बद से बदतर होती गई है। फिर भी, दलितों की प्रगति सबको सहन होती क्यों नहीं, ये सब बातें बुद्धू की खरगोश बुद्धि से परे हैं। वह सोचता है कि इस इतनी निकम्मियत भरे वातावरण में भला गहरे पैठकर सोचने की फुर्सत किसको है? यहाँ तो सब फायदे के पीछे झपटते हैं और रास्ते की किसी भी रुकावट को अभिशाप ही मान कर चलते हैं। अब कौन बैठकर बाबा साहेब की तरह सोचेगा कि 'यदि एक वर्ग दूसरे वर्ग की जरूरतों को समझे तो उसे सामजिक लोकतंत्र कहते हैं!' ऐसा सोचने वाला खुद ही हास्यास्पद सा लगे! जैसा बुद्धू इस क्षण खुद को कल्पना-कल्पना में ही इन सब की नजर में खड़ा देख रहा है! उसे लग रहा है कि अभी तो उसने कहा एक शब्द भी नहीं और यहाँ सब लोग, घोष और मेहरा की श्रेणी के सब लोग उस पर कहकाहे लगा रहे हैं। बुद्धू नीचे फर्स्ट फ्लोर पर आ गया जहाँ एक और ही गर्मागर्मी मची थी। दो-चार जने मेलाराम के कमरे में मेलाराम को घेरे खड़े थे। कह रहे थे - 'मेलाराम घोष दादा तो कहता है आप तो जेब में रूमाल तक नहीं रखते, यूँ ही हाथ से नाक-वाक भी पोंछ लेते हो... ऐसे में...' 
इसका जवाब पीछे से अचानक प्रकट हुए एम.बी. लाल ने दिया। एम.बी. लाल तो तीन साल पहले प्रोमोट हो चुका था और आज लिस्ट का सुना तो ऊपर चार मंजिल से नीचे मेलाराम को बधाई देने ही उतरा था और यहाँ यह जमघट सा लगा देखा जिसमें मेलाराम को अकारण खींच रहे थे सब। एम.बी. लाल अचानक चीखकर बोला - 'इतनी वितृष्णा क्यों रखते हैं घोष दादा इन से? तीन साल तक तो यही हुआ कि कोई भी ऐसा प्रत्याशी नहीं मिला जिसने पाँच वर्ष पूरे कर लिए हों। सो अब की सिर्फ एक लिस्ट सारी रिजर्व्ड में दे दी तो आफत क्या आ गई विभाग पर?' 
सब लोग भाग से गए क्योंकि एम.बी. लाल तो खासा झगड़ालू है। बुद्धू को इन सब फब्तियाँ कसने वालों पर बेहद गुस्सा आ गया। वह फिर ऊपर गया और फिर नीचे। आखिर पस्त सा आ कर अपनी मशीन पर ही माथा सा टेक कर बैठ गया बुद्धू। वह फिर सोचने लगा कि कुल मिलाकर यहाँ न तो काम की मात्रा बहुत है न ही बहुत अधिक योग्यता की जरूरत है। उसे फिर यहाँ की चिरपरिचित बात याद आई कि जो भी यहाँ ए.बी.सी.डी. पूरी की पूरी जानता है और दस तक गिनती कर लेता है वह इस या किसी भी सरकारी विभाग के लिए पूरी तरह क्वालिफाइड है! किसी भी पोस्ट पर पुराने जमाने के मैट्रिक-मैट्रिक पास लोग ऊपर डायरेक्टर तक की पोस्ट तक चढ़ गए। फिर जो बेरोजगारी बढ़ती गई तो अब असिस्टेंट-असिस्टेंट की कुर्सियों पर भी एम.एस.सी, पी-एच.डी आ कर बैठ गए हैं। पर फायदा उठाने के मामले में सब बुरी तरह लड़ते हैं एक-दूसरे से। जाति के आधार पर अमानवीय तरीके से एक-दूसरे पर लांछन लगाते जाते हैं। निम्न जाति के लोगों के प्रति उच्च जाति के लोगों की वितृष्णा से बुद्धू को बहुत गुस्सा आता है। एम.बी लाल से एक दिन किसी ने कह दिया था - 'घोष दादा तो कहते हैं मेलाराम धोबी जाति का है और आप...' 
'मैं चमार हूँ न! हा हा हा हा...' न जाने कैसे एम.बी. सह गया क्योंकि उस समय वह कुछ अच्छे से मूड में था, पर फिर वह जैसे सब की लानत मलामत करता बोला - 'कोई यह देखने को तैयार नहीं कि निचले से निचले पेशे वालों को भी मौका दिया गया तो आइ.ए.एस. बन गए मंत्री बन गए या वैज्ञानिक। कोई यह भी नहीं देखता कि यहाँ तो कई क्लास फोर ऐसे हैं जिन के पूर्वज ब्राह्मण थे पर अब उनके पूर्वजों के ब्राह्मण होने का यहाँ मतलब क्या है? ये तो अब हमारे घंटी बजाते ही आ जाते हैं और आज के असली ब्राह्मण तो हम हैं जो मौका मिलते ही पढ़ लिख गए और ऊँची कुर्सियाँ सँभाल रहे हैं! ...पर इन सब... को जाति का लेबल चाहिए।' एम.बी. ने एक भद्दी सी गाली दे दी पूरे समाज को और सब लोग सहसा चुप से हो गए! 
आखिर बुद्धू का इंतजार भी खत्म हुआ। इनको स्टे आर्डर तो नहीं मिला था और सब लोग कोर्ट से खाली हाथ आ गए थे। 
एक दिन अपनी टेलीप्रिंटर मशीन पर सर रखे बुद्धू एकदम आँखें मूँदे शांत सा बैठा था क्योंकि अंदर के बैच ऑफिसर के कमरे के साथ वाले कैबिन में रखे कंप्यूटर जिसे बैच ऑफिसर खुद ही एक ड्यूटी में तीन-चार बार मॉनिटर कर आता है, में अचानक समस्या आ गई थी और सब कुछ बंद था। चारों तरफ सन्नाटा सा था और सारा बैच मटरगश्ती में लगा था। गद-गद ऑफिसर जैन की हमेशा तमन्ना रहती है कि कोई महिला कभी उससे बात करे। आज अचानक कोई महिला उससे बात करने खड़ी हो गई है, लिफ्ट और सीढ़ियों के बीच जो विशाल सा बरामदा है, वहाँ पर। तो उसकी प्रसन्नता का ठिकाना नहीं। वह उछलते पेट के साथ हँस-हँसकर उससे बातें कर रहा है। यहाँ इस प्रकार के लोगों की तो मानसिकता यही है कि कहीं खड़े होकर किसी महिला ने बात कर ली तो तर गए समझो। तभी कमरा नं. 103 में चन्ना सिंह उत्तेजित सा चिल्लाता हुआ आया और सीधे बुद्धू की सीट तक पहुँचा। बुद्धू को खड़ा करके चन्ना सिंह उससे बुरी तरह लिपट गया, बड़ा खुश था, बोला - 'लिस्ट आ गई समर्थ लिस्ट आ गई। आपका भी नाम कह रहे हैं है, और मैं भी हूँ। चलकर देखें?' 
बुद्धू उत्तेजित सा चन्ना सिंह के साथ निकलकर लिफ्ट में घुस गया। ऊपर चार मंजिल पर पूरे विभाग के प्रशासन सेक्शन में भीड़ लगी थी। कुल बहत्तर लोगों की लिस्ट आई थी! यहाँ प्रोमोशन का कोई निश्चित समय नहीं होता। जब डी.पी.सी. (डिपार्टमेंटल प्रोमोशन कमिटी) बैठती है तभी से इंतजार शुरू हो जाता है। लोग पूछते हैं - 'डी.पी.सी. में कौन-कौन बैठे हैं?' 
'सब गधे बैठे हैं। सालों के अपने करम अच्छे होते नहीं और दूसरों के बिगड़े सी.आर. देखते रहते हैं। ऐसे बैठते हैं जैसे यमराज अपने आसन पर बैठा हो और हर प्रत्याशी का करमफल देख उसे स्वर्ग या नरक भेज रहा हो!' यहाँ सी.आर. सबसे चमत्कारी चीज है। ऑफिसर की लल्लो-चप्पो करते रहो तो बस, जिंदा रहोगे। वर्ना लिख दिया जाएगा : 'मुजरिम है एक नंबर का। ठीक से बात नहीं करता। बहसबाजी बहुत करता है। काम ठीक से सँभाल नहीं पाता। वगैरह-वगैरह...। 
...कभी-कभी लिस्ट मंत्रालय भेजी जाने के बाद बहुत दिन इंतजार करना पड़ता है तो कभी कोई ऑफिसर हाथ के हाथ साइन करवा लाता है। अब की बार भी लिस्टें तो कब की आ जानी थीं पर हुआ यह था कि मोरारजी भाई के सरकार रूपी ताशमहल को चौधरी चरण सिंह ने एक जोर की फूँक मारकर गिरा दिया था। फिर उन के ताशमहल को और भी जोर की एक फूँक से उड़ा दिया था इंदिरा गांधी ने! देश में अचानक चुनाव की डुगडुगी बज गई और ऐसे में मिनिस्ट्री के सबसेक्रेटरी वगैरह नए होने वाले माई-बापों के सपने देखते नींद में ही चलने से लगते हैं। और किसी न किसी काम में लगे रहते हैं। तब जो भी फाइल मिनिस्ट्री जाती है वह इन सेक्रेटरियों के पी.ए. लोगों की मेजों को ही चूमती रहती है। बुद्धू की लिस्ट से पहले जो लिस्ट सीनियर असिस्टेंट से ऑफिसर की आई थी जिसमें मेलाराम ऑफिसर बन गया था, वह भी काफी इंतजार के बाद आई। ऑफिस का एक आदमी रोज जाता था, इसी उम्मीद से कि आज शायद लिस्ट साइन होकर मिल जाए, पर लौटता था तो मिनिस्ट्री को भी हर कमरे में गालियाँ मिलती रहती और उस आदमी को भी जो गया हुआ होता और खाली हाथ लौटता। बुद्धू की लिस्ट भी कब की गई थी पर आई आज और देखो तो लिस्ट की खबर फैलते ही चन्ना सिंह उछलता सा आ गया था! 
बुद्धू प्रशासन सेक्शन में गया जहाँ लिस्ट की कॉपियाँ तैयार की जा रही थी कि हर सेक्शन में भेजी जाए। एक मैडम गिरिजा दरवाजे के साथ वाली टेबल पर ही लिस्ट की एक कॉपी शौकिया पकड़े बैठी थी, जैसे कोई पतंग-वतंग उड़ा रही हो या फिर चंद मिनटों में ही लड्डू बटोर लेगी सबसे और उसके मुँह में पानी भर रहा हो। बार-बार कॉरीडार में इकट्ठा लोगों को तोते की तरह रटी हुई लिस्ट बताती जा रही थी कि दिल्ली से कौन-कौन प्रोमोट हुआ है। बुद्धू को देखते ही गिरिजा मुस्करा पड़ी, पर फिर बोली - 'अफसोस समर्थ बाबू, आपका प्रोमोशन तो हुआ है, पर पोस्टिंग पूना में हो गई है, जहाँ आपकी एक खास फ्रेंड है, मिसेज दोषी, वो जो गणित सीखती थी आपसे! हाहा' 
बुद्धू को आश्चर्य हुआ कि यहाँ तो लोग पट से कहानियाँ गड़ लेते हैं, पूना जो ट्रेनी जाते हैं, वो वहाँ से खूब कहानियाँ किस्से यहाँ ले आते हैं। जरूर यह नंदलाल के काम होंगे कि मेरी और दोषी की बात यहाँ नमक-मिर्च मिलाकर फैला दी। गिरिजा तो कभी ट्रेनिंग गई ही नहीं! पर बुद्धू अपनी पोस्टिंग की बात पर गिरिजा से बोला - 'फिर पूना! न न, बार-बार बाहर की पोस्टिंग से सब कुछ डिस्टर्ब हो जाता है मैडम!' 
गिरिजा बोली - 'तो दूसरी शादी करके जाइए न समर्थ साहेब!' 
पर एक जना बोला - 'दूसरी शादी करके जाएगा तो और दुखी हो जाएगा गिरिजा रानी!' 
'अब आप मुझे गिरिजा के साथ रानी क्यों कहने लगे? मैं कोई रानी हूँ क्या?' कहकर गिरिजा अनायास इतराने सी भी लगी। 
'रानी तो आप हैं ही, तभी तो हुकुम चला-चला कर सबको रेलवे का टाइम-टेबल पकड़ा रही हैं, कोई जयपुर तो कोई पूना...!' 
रानी हँस पड़ी, बल्कि महारानी सी वह अपने आपको कुर्सी पर इधर-उधर सरकाकर और अकड़ती सी बैठ गई। बोली - 'पर समर्थ साहेब दूसरी बीवी साथ ले जाएँगे तो दुखी क्यों हो जाएँगे भला?' 
'आप नहीं जानती गिरिजा रानी जी... पूना में सबसे बड़ी मुसीबत है एकोमोडेशन की। मकान मिलता ही नहीं किराए पर। बहुत भारी किराए पर मिलता है और पचास-पचास हजार सिक्युरिटी देनी पड़ती है, वह भी मकान छोड़ने पर कौन वापस करता है साला।' 
गिरिजा कन्विंस हो गई, पर बोली - 'फिर बेचारे अपने समर्थ साहेब क्या करेंगे? 
अभी तो प्रोमोशन के लड्डू खिलाएँगे, बाद में शादी हो जाएगी तो डिनर भी करा देंगे और क्या।' यह चन्ना सिंह था जो आते ही सीधे अंदर जहाँ लिस्ट की कॉपियाँ तैयार हो रही थी, वहाँ चला गया था और अब अंदर गपशप लगाकर बाहर आ गया था। गिरिजा हँस पड़ी। पर बुद्धू से एक जना बोला - 'वैसे प्रोमोशन छोड़ने वाले भी होते हैं यहाँ। अगर नहीं जाना तो प्रोमोशन छोड़ दें समर्थ।' 
'नहीं-नहीं ऐसा मत कहो कोई भी। समर्थ बहुत प्यारे से आदमी हैं, फिर मेरा एक लड्डू भी तो मारा जाएगा। हाहा!' 
और सचमुच, बुद्धू के लिए भी प्रोमोशन छोड़ देने की नौबत आ गई थी। 
इधर घर में सौरभ की शादी की बात चल रही थी और देखते-देखते शादी की तारीख भी पक्की हो गई। घर में अनामिका को जा कर बुद्धू ने बताया कि उसका प्रोमोशन तो हुआ है पर पोस्टिंग हुई है पूना। 
'पूना!' अनामिका चौंक पड़ी। 'बार-बार बाहर जाता है तू और फिकिर मुझे हो जाती है।' अनामिका नहीं चाहती थी कि बुद्धू दिल्ली से बाहर जाए। इसका एक कारण और भी था कि अनामिका को पता चल गया था कि सौरभ की मंगेतर नौकरी करती है और सगाई में ही कह दिया था कि वह किसी के साथ रहने वाली नहीं है। अनामिका घर में अपने लिए ही फैमिली पॉलिटिक्स करने में फँस गई थी। वह चाहती थी कि बुद्धू की और सबसे छोटे बब्बन की शादियाँ वह ऐसी लड़कियों से करवाए जो उसकी हमसाया बनकर रहें ताकि उसके अपने जीवन का अकेलापन भी दूर हो सके। शादी न करने या न कर पाने वाली लड़कियों का भी अकेलेपन का अपना चक्रव्यूह होता है। जो किसी पर निर्भर रहती हैं वे जलालत सह कर भी जिंदगी को खींचती रहतीं हैं और जो दूसरों को स्वयं पर निर्भर कर सकतीं हैं जैसे अनामिका, वे तनहा रहकर भी किसी के साथ से तनहाई को समाप्त कर देती हैं। अनामिका सोचती थी आखिर इतनी बड़ी नौकरी से हो रहा फायदा वह कब भुनवाएगी। अपनी भाभियों को खूब पैसा खिलाकर अंजली और अनमोल की जगह भरेगी एक प्रकार से। बुद्धू और बब्बन भी साथ रहेंगे सो अलग। 
अनामिका ने बुद्धू से कहा - 'तू ऐप्लीकेशन दे दे कि मैं अपनी बड़ी बहन का एकमात्र सहारा हूँ। सो मेरी पोस्टिंग यहीं कर दी जाए। कोशिश तो कर।' 
बुद्धू लेकिन झंझट में फँस गया। ऊपर छ मंजिल बैठे प्रशासन ऑफिसर माथुर जिसने उसे ट्रेनिंग पर भेजा था, उसने मौका पाकर ऊपर मंत्रालय के लोगों को मक्खन लगाया और अपने लिए विदेश में एक नियुक्ति बटोर ली। उसकी जगह अब आ गया था एक खतरनाक सा प्रशासन ऑफिसर पटवर्धन। पटवर्धन के पास जाने से पहले बुद्धू ने ऑफिस में बैठे-बैठे ही अपनी ऐप्लीकेशन बनाई। अपने सेक्शन से तो बुद्धू रिलीव भी हो गया था पर फिर भी अपनी सीट पर बैठा ही ऐप्लीकेशन बना रहा था। चन्ना सिंह तो हाथ में लड्डू का एक बक्सा लिए सीट-सीट घूम रहा था। उधर नंदलाल का भी पता चला कि पोस्टिंग यहीं हुई है। अकेला बुद्धू ही मारा गया था, हालाँकि कुछ और भी थे। पूरी बहत्तर की लिस्ट थी और कहते हैं यहाँ तो ट्रांसफर की कोई पॉलिसी ही नहीं है। जान पहचान हो तो बाहर पोस्टिंग होने पर भी यहीं करवाई जा सकती है। चन्ना सिंह उसकी सीट पर आया और लड्डू पकड़ाता बोला - 'फटाफट ऐप्लीकेशन दे दो कि मैं नहीं जा सकता जी, कर लो जो करना है। मेरा ऐ फड़ लो... ऊपर मिनिस्ट्री का डंडा दे दो सालों के नीचे से कि नहीं मैं मिनिस्ट्री चला जाऊँगा...' 
इस पर कक्कड़ बोला - 'गल्त सलाह क्यों दे रहा है बेचारे को। यह तो ट्राई मारने वाली बात है न।' फिर कक्कड़ बोला - 'कोई बंगाली जानता है?' 
यहाँ दरअसल यह भी बीमारी है, कहते हैं चीफ डायरेक्टर बंगाली हो तो बंगालियों का भला हो जाता है। ऊपर की सब पोस्टों पर बंगाली भरे पड़े हैं साले। यह दफ्तर है कि बंगलादेश, कोई बताए। पर बंगाली इस बात पर लड़ते हैं और कई उदाहारण देते हैं कि यह भी हो आया, वह भी हो आया, यह कोई जरूरी थोड़ेई है कि बंगाली सब यहीं लग जाते हैं। इसी लिस्ट में हैं दो-तीन। बहरहाल, जाति का झंझट, भाषा का झंझट, या धर्म का क्लेश। बुद्धू को लगता है ये सब झंझट ऐसे हैं जैसे डॉयबिटीज या सर्वाइकल स्पोंडिलोसिस। ये आदमी के साथ ही मरते हैं। उसे ठीक कौन सा डॉक्टर करेगा पता ही नहीं। पर कक्कड़ की बात के उत्तर में बुद्धू बोला - 'मुझे एक ही सहारा है। अपने सेक्शन के डायरेक्टर का।' 
इस पर मि. सेन जो अभी-अभी अंदर महींदर से मिलने आए थे, वे महींदर की तरफ तेजी से बढ़ते-बढ़ते बहुत उत्तेजित से बोले - 'यह... यह बात आपने बिलकुल ठीक कही। अगर हमारा डायरेक्टर लिख दे कि आपकी इस सेक्शन में जरूरत है, तो हो सकता है ऊपर वाले मान जाए। आप यह ऐप्लीकेशन लेकर डायरेक्टर साहनी के पास चले जाओ।' 
और बुद्धू उसी समय गया और साहनी ने लिख भी दिया, कि 'मि. समर्थ को यदि इस सेक्शन में रिटेन किया जाता है तो सेक्शन के रिक्त स्थान कम किए जा सकते हैं।' बुद्धू उत्तेजित सा नीचे आया कि साहनी डायरेक्टर ने लिख भी दिया कि मुझे यहीं रखा जाए तो बेहतर!। 
मि. सेन भी उत्तेजना में चिल्लाकर बोला - 'गो स्ट्रे... ट टु एडमिन ऑफिसर पटवर्धन एंड थ्रो इट ऑन हिज फेस... यू आर हेयर मि. समर्थ...' 
बुद्धू लिफ्ट में घुसा तो बहुत उत्तेजित था कि काम बन गया बस। लिफ्ट जब तक वापस छ मंजिल तक पहुँचे तब तक उसे छ मंजिल तक का सफर भी बहुत लंबा सा लग रहा था। नंदलाल उसे अचानक तीसरी मंजिल पर मिल गया और उत्तेजित सा बोला - 'पटवर्धन पटेगा नहीं तुझ से, बदमाश है साला। पर उसे पटा सके तो समझो पाँचों घी में...।' और नंदलाल पाँचवीं मंजिल पर लिफ्ट खुलते ही अंतरध्यान भी हो गया। वह अब स्टोर से हट कर इधर प्लानिंग में आ गया था। बुद्धू छ मंजिल पहुँचते ही साहनी के कमरे से बाहर होता हुआ कॉरीडॉर में बाईं ओर सबसे आखिरी कमरे में घुस गया। पटवर्धन इस तरह किसी को आता देख चिल्ला पड़ा - 'हू आर यू!' पटवर्धन ऐसे बोला जैसे एक घटोत्कची फूँक देकर उड़ा डालेगा बुद्धू को। बुद्धू हाँफने के से अंदाज में बोला - 'सर मेरा प्रोमोशन हुआ है पर मेरी पोस्टिंग पूना कर दी गई है। मैं नहीं जा सकता क्योंकि घर में मेरे अलावा कोई जिम्मेदार मेल मेंबर है ही नहीं।' 
पटवर्धन इस बीच अपने गुस्सैल चश्मे से बुद्धू को ऊपर से नीचे तक जलती नजरों से नाप गया और चिल्लाया - 'आपको पता नहीं यहाँ मेरा एक सेक्शन भी है? सीधे इधर आए क्यों आप? जा कर वहीं अपनी फाइल दिखाइए!' 
बुद्धू की घिघ्घी बँध गई थी। सीधा उसी मंजिल पर उस कमरे से जरा तिरछी दिशा में चलकर एडमिन सेक्शन में गया। वहाँ बुजुर्ग असिस्टेंट माखीजानी बैठा था जो मददगार किस्म का व्यक्ति माना जाता था। बुद्धू को देखते ही मुस्कराया ~- 'पूना नहीं जा रहे?' 
'कैसे जाऊँ? मेरी सिस्टर अकेली हो जाएगी।' 
तो क्या प्रोमोशन रिफ्यूज कर रहे हो?' 
नहीं। यह देखो। मेरे डायरेक्टर ने लिख दिया है कि मुझे यहीं रोकने से सेक्शन की वैकेंसी प्रॉब्लम कम हो सकती है।' 
माखीजानी ने उस फाइल को देखा। बहुत चाहता था कि बुद्धू की बात मान ली जाए ईश्वर करे। पर बोला - 'पटवर्धन बहुत खतरनाक है। उसके पास मैं यह फाइल ले जाता हूँ, पर देखता हूँ क्या करेगा। वो साहनी-वाहनी किसी को कुछ नहीं समझता। वह जब से आया है रोब में रहता है। नीचे से प्रोमोट होकर आया था न, सो अकड़ में रहता है। समझता है मैं सबको कुचल डालूँगा। साला...' माखीजानी भी भद्दी-भद्दी गालियों का रस ले लेता है कभी-कभी, हालाँकि काम के मामले में सबसे शरीफ माना जाता है यहाँ। सेक्शन में बैठे दूसरे लोग फाइलों में ऐसे सर गड़ाए थे जैसे काम के अलावा उन्हें किसी बात की फुर्सत नहीं क्योंकि वास्तविकता यह है कि पटवर्धन यहाँ जब तब आ कर दहाड़ जाता है। पर आज जाने क्या हुआ कि बुद्धू की पोस्टिंग का मामला समझ दो-चार इधर माखीजानी की कुर्सी को घेर कर खड़े हो गए। एक ने कहा - 'शरीफ आदमी है, पर शरीफ की चलती थोड़ेई है।' कहने की आवाज ऐसी जैसे फुसफुसा रहा हो। दूसरा भी फुसफुसा कर बुद्धू से पूछने लगा - 'कोई जैक है?' 
'जैक?' यह एक नया शब्द था, बुद्धू का शब्दकोष निरंतर धनाड्य होता रहता है यहाँ। 
'मतलब कोई पहचान है, मिनिस्ट्री में या इधर सी.डी. (चीफ डायरेक्टर) तक? 
'मेरी नौकरी को तो दस ही वर्ष हुए हैं। अभी तक तो आउटस्टेशनों पर रहा। कौन जानेगा मुझे?' 
फिर तो तुझे अपनी बलि चढ़वानी ही पड़ेगी। रेलवे का टाइम-टेबल मेरे पास पड़ा है, पूना की गाड़ी का टाइम पता कर लो, दूँ?' कहकर वह फुसफुसाहट में ही खिलखिलाया और अपनी सीट पर चला गया। बुद्धू ने बुरा नहीं माना, उसे पता है यहाँ उसका कोई 'जैक' नहीं है। 
माखीजानी किसी बहाने उसकी फाइल पर अपना कमेंट लिख करके पटवर्धन के पास चला गया। फिर लौट भी आया कि पटवर्धन के सामने रख दी मैंने फाइल। फोन पर सारा दिन भेड़िए की तरह दहाड़ता रहता है। अभी भी किसी को झाड़ रहा था साला। बुद्धू माखीजानी का शुक्रिया अदा करता बाहर आया तो देखा माखीजानी फिर उसका पीछा करता तेजी से उसे ओवरटेक करता पटवर्धन के कमरे में ही घुस गया। बुद्धू उस कमरे के बाहर ही खड़ा रहा कि जरूर माखीजानी को पटवर्धन ने उसी की फाइल के सिलसिले में बुलाया होगा। फाइल का संसार ही अलग है। फाइल दर्शन ही अलग। पहले तो बुद्धू जानता ही नहीं था, फाइल को पकड़ते कैसे हैं। एक बार सिर्फ तीन-चार दिन के लिए बुद्धू ने जंगल ऑफिस में फाइलों पर काम किया। वैसे उसका काम तकनीकी था। उसने देखा हर फाइल में नीचे एक गत्ता है और उसके ऊपर एक फाइल है जिसमें कई पत्र पड़े हैं। फिर ऊपर एक और फाइल है जिसमें जो कागज पड़े हैं उसे यहाँ सब नोटशीट कहते हैं। ये तीनों आपस में एक बड़े से फीते से बँधे हैं तो बुद्धू को लगा शायद ये सब गलत लगे हैं। उसने एक और फाइल उठाई और उस फाइल के जिस हिस्से में पत्र थे, वह अलग करके पहले वाली फाइल के पत्रों वाले हिस्से की फाइल के साथ ही लगा दी। उसने सोचा पत्रों वाली सब फाइलिंग एक साथ लगी हों और फिर नोटशीट वाली दोनों फाइलों को जोड़कर भी एक ही फाइल बना दी। सोचा एक जैसी चीजें एक साथ हों तो ठीक! पर सामने उसकी हरकत को बड़े गौर से देखता मि. सलूजा बुरी तरह हँस पड़ा। उसकी सीट पर चला आया। बोला - 'ये जो लेटर हैं इन के बारे में नोटशीट पर फैसले लिखे हैं समझे समर्थ यार?' फिर सलूजा ने सब कुछ समझा दिया तो बुद्धू ने कहा - 'वहाँ उन सीटों पर कई फाइलों पर तो नोटशीट ऊपर खुली हुई है!' 
'हा हा हा...' सलूजा को बुद्धू पर प्यार आ गया। फिर उसने यूँ ही किसी टेबल से एक फाइल उठाई और सब कुछ समझा दिया कि नीचे पत्र है और ऊपर असिस्टेंट उस पत्र को प्रस्तुत करता है, यानी पुट-अप। फिर ऑफिसर को भेजता है तो ऑफिसर उसे हेडक्वार्टर भेज देता है, फिर वहाँ से डायरेक्टर जो कार्रवाई लिखकर भेजे वही करनी पड़ती है। 
बुद्धू ने देखा कि उस फाइल पर तो बनर्जी के तीन महीने पहले के हस्ताक्षर हैं और जहाँ से आया था, वहाँ के लिए उत्तर का मसौदा प्रस्तुत करने की ताकीद है। सलूजा बोला - 'तीन महीने हों या तीन साल। किसी दूसरे की फाइल कोई नहीं उठाता। यह फाइल तो सेठी की है, वह तीन महीने से छुट्टी भागा हुआ है। जाने मियाँ-बीवी की कोई और खुराफात हो! अब वही आ कर भुगते इस फाइल को। यहाँ कोई फर्क नहीं पड़ता। आ कर एक्शन लेता रहेगा वह।' 
यहाँ बुद्धू ये तमाम बातें याद करते-करते फाइल का महत्व एक बार फिर जानने लगा और उसे लगा कि नीचे डायरेक्टर से उसे तत्काल का लेबल लगवा देना चाहिए था। नहीं तो पटवर्धन उसकी फाइल भी एक तरफ फेंक कर तीन-चार महीने बैठा रहेगा। पर उसे लगा नहीं, माखीजानी को अभी-अभी बुलाया है सो वह जरूर उसकी फाइल के सिलसिले में होगा। बेचैनी इतनी कि बुद्धू पूरा गलियारा टहल गया और उसे अचानक होश आया कि इस समय तो उसके पाँव बहुत रंगीन गद्देदार कालीनों के ऊपर टहल रहे हैं। यहाँ दो बड़े-बड़े चैंबर हैं, ऑफिस के चीफ डायरेक्टर के चैंबर हैं वे। उनमें से पहले वाले चैंबर का दरवाजा खोल कोई निकला तो देखा अंदर सोफा-सेट वगैरह रखे हैं। बड़ा जबरदस्त है चीफ डायरेक्टर के पी.ए. का चैंबर भी! इसी चैंबर के सामने ही एक बड़ा सा ऑडिटोरियम है जिसमें बड़े-बड़े सेमिनार होते है। बुद्धू ने सोचा ऊपर तो खूब सजधज है भाई। ऊँचे लोगों के ऊँचे दर्शन हैं। और वह थोड़ा घबराया भी और तेजी से चलता वापस इधर पटवर्धन के कमरे के बाहर आ गया। वह उत्तेजित सा पटवर्धन के कमरे के बाहर खड़ा हो गया और उसके मन में धुक-धुक सी शुरू हो गई कि वह अंदर जाए और देखे कि माखीजानी से पटवर्धन उसकी फाइल के बारे में क्या कह रहा है। धुक-धुक के दौरान ही उसने अनायास दरवाजे की कुंडी को थोड़ा घुमाया ही कि दरवाजा खुलने सा लगा और वह अंदर की तरफ गिरते-गिरते बचा। माखीजानी बाहर निकलते ही उसे फुफुसाती आवाज में समझाता बोला - 'क्यों जा रहे हो? झाड़ खानी है क्या? अभी किसी और फाइल के बारे में बुलाया है मुझे। आपकी फाइल पर बाद में हो सकता है एक्शन हो।' 
बुद्धू बेचारा लौट आया। अगले दिन बेचैन सा वापस अपनी पुरानी वाली सीट पर ही आ बैठा तो महींदर बोला - 'ऊपर कटवालिया ने तो बजा के रख दी पटवर्धन की, सुना समर्थ?' 
समर्थ कुछ समझा नहीं। चन्ना सिंह आ गया और बोला - 'समर्थ तेरा भी मिनिस्ट्री में 'जैक' होता तो तू भी बजा देता पटवर्धन की, जैसे कटवालिया ने काट के रख दिया साले का।' फिर चन्ना सिंह ने बताया कि कटवालिया तो वहाँ वर्कशाप में है। उसका प्रोमोशन हुआ तो ट्रांसफर हुई है गौहाटी! उस ने क्या किया कि मिनिस्ट्री से किसी से घंटी बजवा दी कि कटवालिया का ट्रांसफर रोक दिया जाए। कटवालिया पटवर्धन के पास चला गया तो पटवर्धन दहाड़ने लगा साला, कि मैं मिनिस्ट्री वालों के बाप का नौकर नहीं हूँ। कटवालिया वापस मिनिस्ट्री में चला गया तो वहाँ के ऑफिसर ने फोन पर ही पटवर्धन का झां... उखाड़ दी साले की। वो झाड़ खाई पट्टू ने कि बस... फिर आ गया कटवालिया पटवर्धन के पास उसका कद नापने और लगा दहाड़ने - 'यू पटवर्धन, आई हैव शोन यू नउ। यू कैंसिल माई ट्रांसफर अदरवाइज आई विल कट यूअर टेस्टीकल्स हेअर।' पटवर्धन फुफकारता ही रह गया साला। और कटवालिया का ट्रांसफर कैं... सि... ल!' चन्ना सिंह आखिरी वाक्य ऐसी धुन में बोला जैसे समझा रहा हो - 'बोलो सी.ए.टी. कै... ट!' 
बुद्धू अगले दिन फिर उसी सीट पर आ बैठा पर उसका मन नहीं लग रहा था। वह अचानक उठकर लिफ्ट के बाहर आ खड़ा हुआ कि ऊपर जा कर माखीजानी से पूछूँ तो सही, क्या फैसला आया? उसी समय लिफ्ट खुली और बुद्धू चिंतित सा उसमें घुसा कि उसके लिए लिफ्ट में जैसे बड़ा सरप्राइज सा था! लिफ्ट में खड़ी थी यसोधां! लंबी और चौड़ी भी! बाल कटे। एक गजब की सी हस्ती है वह। बुद्धू के हाथ जुड़ गए और यसोधां मुस्कराई। बोली - 'यू आर समर्थ? नो?' 
'एस मै'म, आई एम समर्थ!' 
लिफ्ट में जैसे कोई बड़ी शक्ति सी आ गई थी। पर यसोधां बोली - 'यू आर प्रोमोटेड?' 
'एस। आइ एम नउ पोस्टेड ऐट पूना!' 
'ओ ओ ओ...।' यसोधां ने इतनी लंबी सी.ओ. की और इतनी लंबी थी उसकी मुस्कराहट कि लिफ्ट का दरवाजा अचानक खुल गया। बुद्धू उसके पीछे-पीछे गिड़गिड़ाने के अंदाज में आगे बढ़ा और उसके साथ ही परछाँई सा बन आगे बढ़ता बोला - 'मै'म आई वाँट पोस्टिंग हेयर। माई सिस्टर इज अलोन हेयर।' 
यसोधां तो यहाँ सी.डी.से मिलने आई थी और कल ही डायरेक्टर पोस्ट के लिए इंटरव्यू भी शुरू होंगे सो वह इंटरव्यू बोर्ड में एक महत्वपूर्ण मेंबर होगी। पर मूड हो तो चलती-फिरती ऐसे है यसोधां जैसे गुनगुना रही हो। मस्ती में सी रहती है। गुनगुनाती सी बोली - 'कम-कम, कम टु पूना। फाल इन लव देयर, यैंड रीमैरी! हा हा...' यसोधां दक्षिण भारतीय स्टाइल में एंड को यैंड कह गई। बुद्धू चकित था कि यसोधां तो इसका मतलब अच्छी तरह पहचान गई उसे? वह तो जानती है कि... पर खैर। यसोधां हँसी बिखेरती आगे भी बढ़ गई। उसे किसी समर्थ-असमर्थ से भला क्या लेना? वह तो सी.डी.के. चैंबर में उसके सामने बैठी कोई लजीज सी चीज खाएगी और कल्पना करेगी कि बस, एक साल और, और अगले साल यह चैंबर उसका! 
बुद्धू को जाने क्या हुआ, वह लिफ्ट की तरफ ही लौटा और वापस सीट पर भी नहीं आया। सीधा घर चला गया। उसे लगा कि इस माहौल में उसकी दाल गलनी मुश्किल है। माखीजानी ने दो दिन बाद ही बुद्धू को दिखा दिया कि सा'ब नहीं माने। कहते हैं सेक्शन के डायरेक्टर का कुछ भी लिखने का मतलब क्या है। समर्थ जाए तो जाए नहीं तो प्रोमोशन छोड़ सकता है! 
अगले दिन बुद्धू माखीजानी के पास फिर गया। वह बहुत संतप्त था। माखीजानी बोला - 'यहाँ तो पूरे ऑफिस में कई भरे पड़े हैं, जो दिल्ली में ज्वाइन करते हैं और दिल्ली में रिटायर होते हैं। सब की मिनिस्ट्री में पहचान है या फिर अपनी मदरटंग वाला कोई मिल गया। बाकी सब भुगत के आते हैं बाहर से। कई बार मिनिस्ट्री तक बातें पहुँचीं कि कोई ट्रांसफर पॉलिसी बनाओ, पर सब फिजूल।' पर बुद्धू ने चुपचाप क्या किया कि एक और ऐप्लीकेशन माखीजानी के सामने रख दी। माखीजानी पढ़कर चकित हो गया, बोला - 'ट्रांसफर रिफ्यूज कर रहे हो?' बुद्धू का मूड बेहद अपसेट था, खास करके कटवालिया वाला प्रसंग सुनकर कि उससे तो पटवर्धन दहाड़ कर बोला था पर कटवालिया की ऊपर तक चलती थी सो पटवर्धन को ही दिन के तारे दिखा दिए उसने। माखीजानी ने कहा - 'ठीक है। इसके लिए आपको यह लिखकर देना पड़ेगा कि मैं अगले छ महीने में भी कोई प्रोमोशन लिस्ट निकली तो उस में कोई दावा नहीं करूँगा।' माखीजानी ने आगे यह भी बताया - 'इससे आपकी सीनियॉरिटी पर असर पड़ेगा।' पर माखीजानी ने वह फाइल आखिर पुटअप कर दी और पटवर्धन ने चुपचाप उस पर हस्ताक्षर कर दिया। 
बुद्धू घर लौटा तो अनामिका को खूब गुस्सा आया - 'तुझे कौन बोला प्रोमोशन रिफ्यूज कर आ बुद्धू? जा पूना हो के आ और दो-तीन साल बाद वापस आ ही जाएगा। दिल्ली के आदमी को ज्यादा साल पूना में थोड़ेई लटकाएँगे?' 
और बुद्धू वापस माखीजानी के पास चला गया। माखीजानी बुजुर्ग भी था और सहृदय भी। आस-पास सबसे सलाह ली। सब बोले अभी इसका रिफ्यूजल ऊपर चीफ डायरेक्टर तक नहीं गया। हिम्मत करके इसकी यह ऐप्लीकेशन कि पूना जाने को तैयार है, पट्टू की... में जा कर घुसेड़ दो साले की...' 
और माखीजानी ने यही किया। बुद्धू फिर एक बार बैठा था पूना जाने वाली गाड़ी के प्रथम श्रेणी के डिब्बे में! अब की बार सीधी गाड़ी दिल्ली से पूना जाती थी। एक साल पहले ही तो नई शुरू हुई थी बुद्धू के लिए! बुद्धू गाड़ी में रात होते ही फर्स्ट क्लास की कैबिन में ऊपर की बर्थ पर लेट गया था और नीचे किसी ने बत्तियाँ बंद कर दी थी!' 
