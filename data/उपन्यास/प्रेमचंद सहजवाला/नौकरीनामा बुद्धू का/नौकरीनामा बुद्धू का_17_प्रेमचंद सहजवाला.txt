
17 . 
पूना की यादें मन में समेटे बुद्धू आ गया दिल्ली। अब तो वह हेडक्वार्टर में एक और चमचमाती नई बिल्डिंग में प्रवेश कर रहा है जहाँ उसे दिख रहा है कि केवल उसका विभाग ही नहीं, कदाचित पूरे देश का कंप्यूटरीकरण हो रहा है। देश के अपने महत्वपूर्ण उपग्रह उड़ने शुरू हो गए हैं। बुद्धू के विभाग में भी विदेशियों से भरी दो-तीन गाड़ियाँ खड़ी थीं और उनमें से अमरीकी वैज्ञानिकों का एक जत्था इन गाड़ियों से उतर कर बुद्धू के साथ-साथ चलता उस बिल्डिंग की तरफ बढ़ रहा है। उन के लिफ्ट में ऊपर चले जाने के बाद बुद्धू दूसरी लिफ्ट में पहुँचता है फिफ्थ फ्लोर, जहाँ उसे ज्वाइनिंग रिपोर्ट देनी थी और ज्वाइन करते ही उसे आना पड़ता है नीचे फोर्थ फ्लोर। उसने देखा पहले वाली दोनों बिल्डिंगों के कुछ सेक्शन इस बिल्डिंग में शिफ्ट हो गए हैं, और कि फोर्थ फ्लोर तो पूरा कंप्यूटरीकृत बन रहा है। इसमें दो जगह दीवारें तोड़-तोड़कर तीन-चार कमरों की लंबाई-चौड़ाई जितने बड़े-बड़े हॉल बनाए गए हैं और उनमें अमरीका से खरीदे कंप्यूटर पैक किए हुए रखे हैं। देश प्रगति के रास्ते पर अग्रसर है और दुनिया के बड़े-बड़े देशों से कंधे से कंधा मिलाने की एक शुरुआत कर रहा है, यह देख बुद्धू को भी एक कुतूहल मिश्रित खुशी हुई। बुद्धू तीसरे दिन ही लग गया शिफ्ट ड्यूटी में। 
फिलहाल शिफ्ट ड्यूटी में किसी के पास भी कोई काम नहीं था। दोनों बड़े हॉलों में आठ-आठ नए विंडो कूलर लगे थे, बुद्धू को रात भर यही करना होता था कि इन नए कंप्यूटर हॉलों में काम कर रहे अमरीकी कंप्यूटर वैज्ञानिकों के बीच चुपचाप जाओ और हॉलों का तापमान नोट करो। तापमान अधिक नहीं होना चाहिए। साथ में हर कूलर के पानी का लेवल भी चेक करते रहो। जिसमें जरूरत हो उसमें लैब सहायक की मदद से पानी डलवाते रहो। एक बड़ा ए.सी. प्लांट भी इसी बिल्डिंग के तल में दूसरी तरफ बन रहा है। बुद्धू के इस नए सेक्शन के डायरेक्टर रेड्डी साहिब खुद भी अँग्रेज से दिखते। बुजुर्ग थे और खासी गोरी चमड़ी थी। बाल भी विदेशियों जैसे ब्राऊन से। बहुत ऊँचे खानदान वाले कपड़े - सुंदर टी शर्ट्स व ऊँचे दाम वाली आकर्षक पैंटें पहनते। वे भी हर शिफ्ट में, रात की हो या सुबह की या दोपहर की, अमरीकी कंप्यूटर वैज्ञानिकों के ग्रुप में बैठे बतिया रहे होते तो बुद्धू को लगता जैसे उनसे बराबरी करने की खुशी में फूले नहीं समा रहे हैं। किसी गोल मेज के गिर्द उनके साथ कॉफी या रिफ्रेशमेंट ले रहे होते तो उनके जैसे ही हाव-भाव पर उनकी तरह ही बड़े-बड़े मग में कॉफी पी कर प्रसन्न से इतरा रहे होते। पता चल जाता कि ये भी चार-पाँच साल खुद अमरीका डेपुटेशन से हो आ चुके हैं। बुद्धू को आंध्र के कल्याणदुर्ग स्टेशन की याद हो आई जहाँ उस टीन की छत वाली कैंटीन में एक बड़े से केले के पत्ते पर उंडेला गया चावल का पहाड़ देख वह चकराया था और जहाँ चारों तरफ वह यह देख हैरान था कि लोग कैसे, अपनी हथेली पर ही साँभर डूबे चावल के गोले सुड़क-सुड़क कर गले में उतार रहे होते। उसकी तुलना में अमरीकी वैज्ञानिकों के साथ बैठे यह आंध्रवी डायरेक्टर मानो अपने बेहद तरक्कीयाफ्ता होने पर गदगद से हो रहे होते। कंप्यूटर के अलग-अलग पार्ट अपनी-अपनी जगहों पर इंस्टॉल होते जाते तो डायरेक्टर रेड्डी साहिब जहाँ अमरीकी जा कर खड़े होते, खुद भी वहीं, एक प्रकार से उनके डुप्लीकेट से लगने की कोशिश करते, पर अपने स्टाफ के आगे वे खुद को हवाएँ सी देते नजर आते जैसे वे भी अमरीकन हों। नीचे ग्राउंड फ्लोर पर एक सुंदर रिसेप्शन सा बन गया था। रिसेप्शन वाले ग्राउंड फ्लोर से बाहर निकलकर बिल्डिंग की बाहरी दीवार के साथ-साथ चलते हुए एक दरवाजे के अंदर एक पॉवर रूम होता जहाँ आ कर बुद्धू को कुछ रीडिंग्स लेनी होती, हर तीन घंटे बाद। 
पर अमरीकी वैज्ञानिकों का दबदबा देख बुद्धू हैरान होता। उसके अपने क्लास वन ऑफिसर भी डायरेक्टर रेड्डी के साथ होते। सबके सब अमरीकी वैज्ञानिकों के लिखवाए नोट्स बनाते रहते। कंप्यूटर के हर पार्ट पर बैठकर काम करते और सीखते जाते। पर एक दिन बुद्धू ने कंप्यूटर हॉल से लगे एक छोटे से कमरे में रखे फ्रीज से पानी क्या पी लिया कि दो-तीन ऑफिसर उसे देख लपकते से आए। यहीं जो बहुत सुंदर हॉल बन गए थे उनके सब कक्षों के बीचोंबीच शीशे लगे थे सो साथ के कक्ष में कोई क्या कर रहा है, यह सहज ही दिख जाता था। एक क्लास वन ऑफिसर श्रीनिवास उस पर चिल्ला पड़े - 'यह फ्रीज हमारे यूज के लिए थोड़ेई है? यह तो अमरीकनों के लिए है! आपको किसने कहा इसका इस्तेमाल करने को? डोंट कम दिस साइड!' और बुद्धू को फिलहाल गम खाकर चुप हो जाने के अलावा कोई चारा न था। 'सॉरी सर' कहकर बुद्धू वहाँ इन ऑफिसरों के सामने से ही हट गया। बुद्धू देखता कि डायरेक्टर रेड्डी कभी अमरीकी वैज्ञानिकों को गलियारे में अंदर आते देखते तो जब तक वे दरवाजे तक पहुँचते, वे बहुत खुशामदिया तरीके से उनके स्वागत में लगातार हँसते रहते - 'ह ह ह ह...ह ह ह ह... आई वाज वेटिंग फॉर यू ओनली...' और कभी-कभी तो रेड्डी साहिब उठकर खुद कंप्यूटर हॉल में प्रवेश करने वाला वह चमचमाता दरवाजा खोलते ताकि पृथ्वी के दूसरे गोलार्ध से आए ये फरिश्ते अंदर आ सकें! बुद्धू को खूब कुतूहल होता। सुबह और दोपहर की ड्यूटी होती तो भी ये अमरीकी लोग छाए रहते, उनका दबदबा हर कोई महसूस करता। एक दिन दस बजे के करीब साथ की बिल्डिंग में किसी काम से गया बुद्धू और अपनी बिल्डिंग में लौटा तो देखा कम से कम पंद्रह लोग लिफ्ट से थोड़ा दूर, रिसेप्शन के आस-पास, इंतजार में खड़े हैं और लिफ्ट के एकदम बाहर खड़े हैं वही अमरीकी लोग! दोनों लिफ्टें आईं तो सबके सब अमरीकी एक लिफ्ट में घुस गए। पर किसी की भी जुर्रत न हुई कि बढ़कर उन के साथ लिफ्ट में जाए। जब वह लिफ्ट चली गई तभी वे सब 'विभागीय लोग' दूसरी लिफ्ट की तरफ लपके और अंदर प्रवेश करने में एक-दूसरे से धक्कमधुक्की करने लगे। बुद्धू को लगता जैसे विदेशियों के आगे हिंदुस्तानी खुद को बौना महसूस करने में एक अजीब लुत्फ सा उठाते रहते हैं। वे खुद अपनी हीनता को खुद ही निर्मित करते रहते हैं और इसी में उनको एक अजीब तृप्ति सी मिलती है। 
यहाँ बुद्धू ने दो-चार दिन में ही पूरे विभाग की तीनों बिल्डिंगे घूम कर देख लीं, सब कमरे देख लिए। पर उसे लगता था कि पता नहीं यह ऑफिस है या धर्मशाला। कभी तो लगता कि आखाड़ा सा है जहाँ लोग सिर्फ इस बात के लिए रिंग में मुकाबला करते खड़े रहते हैं कि 'मैं यह काम नहीं करूँगा/करूँगी, कर लो जो करना है।' जंगल ऑफिस की तुलना में यह बड़ा सा जंगल लगता। विशाल सा। जहाँ हर कमरे में फाइलें हैं और गप्पें मारते लोग। किसी-किसी क्षण लगता न जाने ये कौन से ग्रह से अवतरित हुए हैं जिन की बातें ही नहीं खत्म होतीं और काम से लगभग सबको अलर्जी सी है। कई महिलाएँ तो आने वाली सर्दियों के लिए स्वेटर बुन रही होतीं, कइयों का शायद मन करता हो कि यहीं किट्टी पार्टियाँ ही क्यों न आयोजित की जाए जब तब! कई तो ऐसे आते हैं जैसे किसी पार्क-वार्क में तफरीह करने आए हों। दस से पाँच की ड्यूटी होती और कई लोग साढ़े ग्यारह बजे टहलने के अंदाज में ऑफिस की बिल्डिंगों की तरफ चलते नजर आते हैं और साढ़े तीन के बाद एक-एक करके खिसकने शुरू हो जाते। उन्हें पहली तारीख को जो वेतन मिलता वह ऐसे लेते जैसे भारत सरकार की ओर से यहाँ इस सरकारी पार्क में दर्शन देने की उन्हें फीस-वीस मिल रही है। कमरों के राउंड मारने पर आधे से ज्यादा कमरे खाली नजर आते हैं! यहाँ एक दिन एक और अजब तमाशा देखा बुद्धू ने। उसी की बिल्डिंग में नीचे रिसेप्शन के बाहर सुबह आठ बजे ही इस बिल्डिंग के तथा सामने उसके पुराने टेलीप्रिंटर सेक्शन के नाइट ड्यूटी करके लौट रहे कुछ लोग बड़े कुतूहल से एक अमरीकी औरत को देखे जा रहे थे। वह इन अमरीकी वैज्ञानिकों में से ही किसी की पत्नी होगी और अपने दो प्यारे बच्चों, एक बेटे और एक बेटी को साथ लाई थी। वह अमरीकी औरत दरअसल इस बिल्डिंग के बाहर सुबह अकारण घूमते कुछ लावारिस से कुत्तों के छोटे-छोटे पिल्लों को एक अखबारी कागज में मटन के नर्म-नर्म टुकड़े खिला रही थी। अखबार का एक कागज, मटन के टुकड़ों से भरा वह रिसेप्शन और लिफ्ट से दूर ग्राउंड फ्लोर के किसी कोने में रख देती और जीभ से त्त त्त त्त त्त की आवाजें निकालकर कुत्ते के पिल्लों को बुलाती। वे प्यारे-प्यारे से लगते पिल्ले दुम हिलाते दौड़ते आते तो वह अमरीकी औरत प्यार से किसी न किसी को गोद में भी उठाकर पुचकार रही होती। उस औरत के बच्चे उसके आस-पास खड़े खुश हो रहे होते। सबके लिए यह नया कुतूहल सा होता और एक-दूसरे को चौंकाने वाले अंदाज में बताते - 'जानवरों से बहुत प्यार करते हैं ये लोग! दे लव एनिमल्स वैरी मच!' बुद्धू को लगता दो-चार अमरीकी लोग देख हिंदुस्तानी अपने सारे निजी गुण अवगुण भूल जाते हैं। बहरहाल, एक दिन अमरीकी लोगों का वह दौरा आखिर संपन्न हुआ। वे कंप्यूटर लगाकर बड़े-बड़े ऑफिसरों को ट्रेन करके अशोका होटल में विभाग के सी.डी. प्रशासन ऑफिसर और डायरेक्टर रेड्डी से विदाई पार्टी लेकर चले गए। नजदीक के ही लोदी होटल में वे सब ठहरे थे और जब उनकी फ्लाइट थी तब भी डायरेक्टर रेड्डी बहुत भगदड़ सी कर रहे थे। उन्होंने इस बिल्डिंग में काम कर रहे युवा और ताजातरीन अफसरों की एक पलटन सी बना ली जो ऑफिस की ही कुछ कारें लेकर लोदी होटल ऐसे गए जैसे बच्चों को पिकिनिक का मौका मिल गया हो। वे अमरीकी लोगों के सामान उठा-उठाकर कारों में डाल, उन्हें एयरपोर्ट छोड़ आए। डायरेक्टर रेड्डी की कार सबकारों के काफिले में आगे-आगे रास्ता दिखाती सी उड़ी जा रही थी। एक मजेदार बात यह भी कि हर कार के आगे एक-एक छोटा तिरंगा बड़ी शान से फहरा रहा था। रेड्डी साहिब की कार में केवल वे स्वयं थे और अमरीकी टीम का लीडर डॉ. विलियंस। इसके पीछे एक कार में पाँच-छ क्लास वन ऑफिसर ठुँसे थे जो एक-दूसरे से धड़ाधड़ अँग्रेजी में बात करते हुए अमरीकी उच्चारणों की खूब अच्छी नकल मार लेते! 
पीछे रह गए नर-नारी, घूम-घूमकर चमचमाते कंप्यूटर हॉल देख रहे थे। एक-एक हॉल में सौ-सौ से अधिक ट्यूबलाइटों की चकचौंध में नए बने कंप्यूटर हॉल देख सबको लग रहा था अब सबका स्तर बढ़ रहा है। चमचमाता फर्नीचर। टेबलों पर रखे हुए एकदम नए-नए इंटरकॉम पीस। नई-नई डाइरेक्ट्रियाँ। नए किस्म के नंबर। नए और बहुत सारे प्यारे से बटनों वाले बिजली पॉइंट के बोर्ड। कंप्यूटरों के प्रिंटरों से बहुत प्यार से ट्रिन-ट्रिन करके बाहर फिसलते प्रिंटआउट। कंप्यूटरों के स्क्रीनों पर स्क्रीन सेवर देख सब हैरान थे। उन पर गॉगल्स पहने बॉब कट ब्राऊन बालों वाली एक-एक ब्लॉन्ड हसीना केवल एक रंगीन ब्रा में थी और स्क्रीन सेवर की तैरती लहरों में हर हसीना की पूरी अधनंगी पासपोर्ट काया भी मानो तैर रही थी। रंगीन रोबदार गॉगल्स नाक की नोंक तक फिसले हुए और आँखों में शरारत सी डाल अपनी नजरें देखने वाले पर फोकस करती अप्सराएँ। वैसे कोई हिंदुस्तानी ऐसा कोई चित्र-वित्र कहीं दीवार पर लगा दे तो सब उसे पॉर्नोग्राफी मानते, पर अब इसे विदेशियों की रीत मान कर सब लोग मानो थोड़े-थोड़े से भीतर से बदल रहे थे, अपने शरीरों में एक अजीब ताजगी सी महसूसते। पर एक दिन दो क्लास वन ऑफिसरों ने क्या किया कि ये सब ब्रा वाले स्क्रीन सेवर हटाकर उनकी जगह किलकारियाँ भरते प्यारे-प्यारे से सुंदर विदेशी मुन्नों के स्क्रीन सेवर स्थापित कर दिए और इन फूल से नन्हें-मुन्नों की मुस्कराहट देख तबियत बाग-बाग सी हो जाती। पर कभी-कभी दो-तीन क्लास वन ऑफिसर कमरा खाली होने पर चुपके से वह ब्रा वाला स्क्रीन सेवर भी लगाकर देख लेते और फिर छुपा देते। बैठने के लिए गद्देदार घूमती हुई कुर्सियाँ जिन पर बैठ इन क्लास वन ऑफिसरों को लगता जैसे किसी मल्टीनेशनल कंपनी के एग्जिक्यूटिव-वेग्जिक्यूटिव बन गए हैं सब। कुछेक ने वैन ह्यूसेन की महँगी शर्टें खरीदनी शुरूकर दी थीं। 
बुद्धू ने एक दिन देखा कि डायरेक्टर रेड्डी एक कंप्यूटर हॉल में इटैलियन कंपनी 'गिवो' की कीमती शर्ट पहने और बढ़िया पॉलिस्टर लगी पैंट में एक टेबल के किनारे से थोड़ी दूर हिप्स टिकाए पाँव नीचे लटकाए तबियत से लगातार फोन पर बात किए जा रहे हैं। बुद्धू उन्हें नजरों से ही विश करके फिर नजरें झुकाए थोड़ी दूर अपनी सीट पर चुपचाप जा कर बैठ गया। डायरेक्टर रेड्डी की बातों से स्पष्ट था कि वे अमरीका में बैठे अमरीकी टीम के लीडर विलियंस से बात कर रहे हैं। कंप्यूटर की किसी समस्या को लेकर वे लगातार तकनीकी बातें पूछ रहे हैं और कभी-कभी दाईं तरफ मुड़कर थोड़े झुक जाते और टेबल पर रखी एक छोटी सी डायरी में किसी प्रकार कुछ लोकल अमरीकी लोगों के पते भी स्क्रिबल करते जाते। बुद्धू तो उनके फोन पर बैठ चुके होने के भी बाद आया था और इस समय भी कम से कम आधा घंटा और बातें करते रहे डायरेक्टर रेड्डी। बुद्धू सोचने लगा कि यहाँ से अमरीका टेलीफोन करने के बिल की बहुत भारी भरकम चपत सरकार को लग जाती होगी। पर थोड़े ही दिन बाद एक और फोन। यह लगभग चालीस मिनट का था और इसमें डायरेक्टर साहिब कंप्यूटर की कोई समस्या नहीं, वरन अपने बेटे को अमरीका भेजने संबंधी लंबा-चौड़ा मार्गदर्शन ले रहे थे। इससे अगले महीने फोन का बिल देख बुद्धू चकित था! कहना न होगा कि भारी चपत नहीं, वह तो खासा भारी भरकम तमाचा सा था! 
बुद्धू को एक दिन, एक क्लास वन ऑफिसर डॉ. अरोड़ा एक पत्र देते हैं कि ऊपर जनरल सेक्शन से यह टाइप करा लाओ। अब तक काम तो किसी को अलॉट हुआ नहीं था सो क्लास वन ऑफिसर जिस-तिस काम के लिए इन सबको ऐसे दौड़ाते जैसे ये सब कोरियर वाले हों। बुद्धू उस अमरीकी टीम लीडर के नाम लेटर टाइप करवा लाया जिसमें कुछ तकनीकी बातें पूछी गई थीं। नीचे उस ऑफिसर के हस्ताक्षर के लिए जगह थी पर बुद्धू सीढ़ियाँ उतर कर वह पत्र ला रहा था कि ऊपर की सीढ़ियों से टप-टप टप-टप तेजी से सीढ़ियाँ उतरते डॉ. श्रीनिवास उसे ओवरटेक सा करने लगे पर सहसा उस तक पहुँच कर रुक गए और बुद्धू के हाथ का पत्र लेकर उतरते-उतरते ऐसे पढ़ने लगे जैसे यह पत्र लेकर वे खुद अमरीका जाएँगे। फिर अचानक बुद्धू पर बरस से पड़े, बोले - 'इस पत्र पर हस्ताक्षर मैं करूँगा या अरोड़ा करेगा?' 
बुद्धू चुप सा बोला - 'यह डॉ. अरोड़ा ने ही हाथ से लिखकर टाइप को भेजा था।' 
और बुद्धू के लिए यहाँ एक नया कुतूहल सा हो गया कि डॉ. श्रीनिवास बाकी सीढ़ियाँ तेजी से उतर कर डॉ. अरोड़ा के सामने जा खड़े हुए और दोनों में तू-तू, मैं-मैं सी शुरू हो गई। बुद्धू समझ गया कि ये दोनों ऑफिसर अमरीका में अपने-अपने नाम मशहूर कर देना चाहते हैं या चाहते हैं कि डॉ. विलियंस के होंठों पर उनके भी नाम नाचें! आखिर जीत की मुस्कराहट श्रीनिवास के चेहरे पर चमकी और बुद्धू को दोबारा वह पत्र टाइप करवा लाना पड़ा, फिर डॉ. श्रीनिवास वहीं खड़े-खड़े हस्ताक्षर भी करने लगे तो डॉ. अरोड़ा बड़ी चिढ़ से बुद्धू को देखने लगे, जैसे यह सारी साजिश खुद बुद्धू ने रची हो! बुद्धू खूब हँस पड़ा लेकिन मन ही मन! 
बीच में फुर्सत मिलते ही वह अपने पुराने साथियों से भी मिल आया। चन्ना सिंह एवरग्रीन उसे देखते ही बाँहें खोल बड़ी सी जफ्फी पा के उससे लिपट गया। वह तो इस बीच एल.टी.सी. पर गया था। कक्कड़ वगैरह उसे मिलते ही रहे। बुद्धू नंदलाल के सेक्शन जा कर नंदलाल से भी मिल आया था। पर आज गया तो पता चला कि अब नंदलाल एल टी.सी. पर गया है। 
यहाँ कर्मचारियों को सुविधाएँ ही सुविधाएँ हैं। चार साल में एक बार भारत में कहीं भी सपरिवार मजे से घूम आओ, असिस्टेंट या उससे ऊँचे पदनाम पर तो फर्स्ट क्लास का किराया मिलेगा। लोग एल.टी.सी. का लंबा-चौड़ा रूट अप्रूव करा कर सपरिवार दो-चार हिल स्टेशनों या धार्मिक स्थलों पर हो आते जैसे सरकार की तरफ से मिले दहेज हों ये सब! लोग एल.टी.सी. जाने वालों के लिए मजाक में कहते कि विदाऊट टिकट गया है। पर बुद्धू से कक्कड़ ने आ कर एक दिन कहा - 'आप ने होम टाउन कौन सा दिखाया है?' 
'दिल्ली!' 
'एकदम इनोसेंट हो आप तो। दिल्ली क्यों दिखाया है? आप तो बंबई दिखाओ और बंबई दिखाओगे तो चार साल में दो बार जा सकोगे, वह भी बीवी समेत। फिर बच्चे हो जाए तो बीवी-बच्चों समेत ऐश कर आओ!' 
पर फिर कक्कड़ ने जैसे स्वयं को ठीक किया - 'अरे हाँ, आपकी तो अभी बीवी ही नहीं है। बहरहाल। आप पूरी नौकरी में एक बार अपना होम टाउन बदलवा सकते हो। आप एक ऐप्लीकेशन दो और मैं मिनटों में आपका होम टाउन बदलवा लाता हूँ।' बल्कि बुद्धू की तरफ से ऐप्लीकेशन भी बड़ी फुर्ती से कक्कड़ ने लिखी और उससे हस्ताक्षर लेकर वह भी कोरियर के आदमी की तरह अपने वाली बिल्डिंग की तरफ लपक गया जहाँ वह प्रशासन में ऐप्लीकेशन जमा कराएगा। वैसे बुद्धू की यह ऐप्लीकेशन यहाँ से फॉरवर्ड होनी चाहिए थी पर प्रशासन ने उसकी ऐप्लीकेशन बुद्धू के सेक्शन में ही फॉरवर्ड करवाने के लिए खुद ही भेज दी और देखते-देखते पंद्रह दिन में ही बुद्धू का होम टाउन बदल गया। बुद्धू को लगा कि सरकारी विभाग में सबसे ज्यादा फुर्ती से वही काम होते हैं जिनमें कर्मचारी को कोई 'बेनीफिट' होता है, जैसे यह दफ्तर न होकर कोई 'बेनेफिट भवन' हो। ऊपर से नीचे तक सबकी आत्मा इसी 'बेनीफिट भवन' में ही घूमती रहती है। 
बुद्धू को याद आया कि जब वह सोनीपत से पहली बार ट्रेनिंग पर जा रहा था तब उसे दिल्ली के ही किसी चंदरपाल ने बताया था कि जल्द ही पे कमीशन की रिपोर्ट आने वाली है। तब बुद्धू ने यह पूछकर चंदरपाल को बुरी तरह हँसा दिया था कि - 'पे पर कमीशन क्यों बैठा है? क्या किसी ने कोई भ्रष्टाचार-व्रष्टाचार कर दिया है कि कमीशन बैठ गया है?' 
चंदरपाल हँसी को नियंत्रण में करते-करते बोला - 'यह कोई भ्रष्टाचार का जाँच कमीशन थोड़ेई है! यह तो सरकार यदा-कदा हम लोगों के बाल बच्चों की फिकिर में लग जाती है और वेतन बढ़ाने के लिए कमीशन बिठा देती है। महँगाई बढ़ती देख सबके नए वेतनमान बनाने की तरकीबें सोचती रहती है अपनी सरकार!' 
बुद्धू ने इसे मजाक में उड़ाने के तौर पर कहा - 'मैं तो समझा था हमारी पे पर हमें किसी को कमीशन देना पड़ेगा!' 
'ह ह ह ह,' चंदरपाल भी बुद्धू के सेंस ऑफ ह्यूमर पर हँस पड़ा। फिर बुद्धू के सेंस ऑफ ह्यूमर में अपना सेंस ऑफ ह्यूमर जोड़ता बोला था - 'कमीशन तो आपको दफ्तर में दर्शन देने का सरकार देती ही है हर महीने। अब उसे बढ़ाने पर विचार चल पड़ा है।' 
बुद्धू एक दिन एक कमरे में एक विशिष्ट चरित्र को देख थोड़ा चकित सा हुआ। उसने देखा वहाँ एक आदमी अपनी कुर्सी पर ऐसे स्थापित रहता है जैसे कोई मूर्ति-वूर्ति हो। वह मूर्ति सफेद कमीज, सफेद पैंट में होती है और कभी-कभी खुद से ही मुस्कराती है तो कभी सामने की दीवार को घूरती रहती है जैसे कि वह दीवार पर लिखी हुई कोई अदृश्य सी इबारत पढ़ती जा रही हो, या नजरों से कुछ जादुई सा लिख रही हो वह। इसी फोर्थ फ्लोर पर था वह कमरा और इस कमरे में कंप्यूटर सेक्शन का जो छोटा सा तकनीकी पुस्तकालय अभी खुलना है, वह अभी बना नहीं सो वह मूर्ति यहाँ अकेली ही विराजमान रहती है। बुद्धू ने एक दिन दरवाजा आधा ही खोला था कि उस मूर्ति को देखा। वह सीनियर असिस्टेंट मि. बी.डी. आहूजा था। बुद्धू के दरवाजा खोलने पर मुस्कराया भर पर बुद्धू को नहीं लगा कि मि. बी.डी. आहूजा उससे कोई बात भी करेगा। उसे तो उसका नाम यहाँ एक असिस्टेंट अनिल धर ने बताया था और बुद्धू के उसके बारे में पूछने पर अनिल धर मात्र हँस दिया था और बोला था - 'कुछ न पूछो। वह सरकार की एक स्पेशल माशूका है!' 
बुद्धू को यह भी एक अजूबी कला सी लगी कि एक आदमी सुबह लगभग ग्यारह बजे आता है और चार बजे तक मूर्ति सा अपनी कुर्सी पर स्थापित रहता है। कभी-कभी अखबार पढ़ लेता है सो अखबार उसकी टेबल पर अधखुला सा पड़ा रहता है। लंच बॉक्स भी टेबल पर एक कोने में रखा रहता है। दूसरे कोने में पानी की बोतल, जैसे साधु के सामने कमंडलु-वमंडलु और पूजा सामग्री होते हैं। यह भी एक कमाल की तकनीक है, कि एक आदमी पाँच घंटे ऐसे ही, बिना कुछ किए और बिना लोगों से बोले बैठा रहे। उसकी दिनचर्या में दो घंटे के करीब की झपकी भी है, बेहतर होता कि यहाँ कोई पलंग-वलंग भी बिछा होता, और बीच में दो-तीन बार निकलकर क्लॉक रूम में जा कर पेशाब वगैरह से निपट आना या गलियारे में निरुद्देश्य सा टहलना भी है। टहलता वह ऐसे जैसे पता ही न हो कि वह कहाँ आया हुआ है। 
बुद्धू को अनिल धर ने एक दिन बताया कि आहूजा का अफसाना दरअसल यही कि वह एक बार एल.टी.सी. के स्कैंडल में फँसा था। इसने बीवी बच्चों समेत एल.टी.सी. अप्लाई किया और अपने होम टाउन चला गया। इसका होम टाउन अहमदाबाद से एक और ट्रेन पकड़कर काफी दूर पड़ता है। जाने से पहले एडवांस भी ले गया था और लौटने पर क्लेम फॉर्म अप टु डेट भर कर सबमिट भी कर दिया। पर एल.टी.सी. सीट वालों को पता चला कि अहमदाबाद के बाद जिस गाड़ी का किराया उसने क्लेम किया है उस में फर्स्ट क्लास के डिब्बे ही नहीं होते! और इसने फर्स्ट क्लास लिखकर अंदाजे से लगभग तीन गुना रकम दबोचने की कोशिश की है। ऑफिस ने इसका मामला विजिलेंस में भेज दिया। विजिलेंस ने क्या किया कि इसका मामला 'सेंट्रल विजिलेंस कमीशन' (सी.वी.सी.) भेज दिया। सी.वी.सी. ने इसे नौकरी से ही बर्खास्त करने की सिफारिश ऑफिस से कर दी। तब डिसमिस होते ही इसने मुकदमा किया और अदालत में इसे बहुत अच्छा वकील भी मिल गया। इसके वकील ने अदालत में एक चमत्कारी प्रश्न इससे पूछा कि जब सी.वी.सी. ने आपके खिलाफ चार्जशीट बनाकर विभाग को भेजी, तो क्या आपको डिपार्टमेंट की तरफ से उसकी एक कॉपी दी गई थी?' 
'नहीं।' आहूजा ने कहा तो इसके वकील ने इसी बात की पुष्टि डिपार्टमेंट की ओर से आए अधिकारी से भी कर ली। बस, इसी तकनीकी आधार पर अदालत ने आहूजा की बर्खास्तगी का ऑर्डर रद्द कर दिया कि सी.वी.सी. की चार्जशीट की एक कॉपी आरोपी कर्मचारी को अनिवार्य रूप से देनी होती है। इसके वकील के एक चमत्कारी प्रश्न से इसकी नौकरी बच गई। यह लगभग दो साल मुकद्दमा लड़ा था और घर बैठा रहा था। अदालत के फैसले के बाद इसे दो साल की पूरी तनख्वाह भी मिल गई और नौकरी पर वापस भी आ गया भ्रष्ट देव आहूजा यानी मि. बी.डी. आहूजा! पर उसके बाद अब दो साल हो गए और यह अकड़ गया है कि मुझे नौकरी से निकाला ही क्यों था? मैं अब कोई काम नहीं करूँगा। कोई मुझसे काम करवा कर दिखाए!' 
बुद्धू से अनिल धर ने निष्कर्ष के तौर पर कहा - 'ये छोटे-छोटे लालच हमें कितना बुरा बना देते हैं! ये न होते तो अपना देश वही जन्नत होता जिसके बारे में बड़े-बड़े शायर शायरी कर गए हैं!' 
'ह्म्म्म।' बुद्धू सहमत था पर बोला - 'आहूजा का मस्तिष्क भी ठीकठाक काम करता है, बल्कि अच्छे दिमाग वाला व्यक्ति लगता है, फिर भी चुपचाप बैठा रहता है। लोगों से मिलता ही नहीं!' 
अनिल धर बोला - 'बहुत कम। उसका मूड करे तो कभी कभार आ कर बैठता है दूसरे सेक्शनों में। पर वह अपनी सीट पर डटा ऐसे रहता है जैसे मोर्चा बाँधे हुए हो कि कोई ऑफिसर आ कर उससे जरा काम लेकर तो दिखाए!' 
बुद्धू बोला - 'इसीलिए बैठे-बैठे कभी-कभी ऐसी भंगिमा बनाता है जैसे आ के कोई कुछ कह के दिखाए! हा हा।' 
इधर कंप्यूटर हॉल में बुद्धू की ड्यूटी शुरू हो गई। यहाँ तैनात सब असिस्टेंट लोगों ने जल्द ही काम सीख लिया। बुद्धू अब घर से आता तो उसे सचमुच लगता कि अब उसकी ड्यूटी शुरू हो गई है, हालाँकि काम बहुत अधिक न होता। बुद्धू को लगता कि दरअसल भारत सरकार के पास अधिक काम है ही नहीं, कोई करना भी चाहे तो काम लाए कहाँ से! पर स्टाफ की संख्या कम करने की जुर्रत कोई सरकार नहीं कर पाती। इधर जब से कंप्यूटर लग गए तो काम और भी नदारद और सबको लगता जैसे अशोका होटल में बैठे हुए हैं। फिर भी कंप्यूटर के काम के नएपन में बुद्धू ने मन लगा लिया और इधर घर में अनामिका ने उसकी शादी की भी बातें अब बाकायदा शुरू कर दीं। 
बुद्धू की दूसरी शादी की राम कहानी यही कि बुद्धू ने एक दिन बहुत दर्द भरा पत्र ऋजु को लिख दिया कि 'शहर में बह रहे भीड़ इन अंतहीन रेलों में मेरी आँखें हर समय कोई खास चेहरा ढूँढ़ती रहती हैं। वह खास चेहरा मेरे लिए भला और किसका हो सकता है ऋजु? प्लीज, सिर्फ एक बार मुझसे मिलो तुम।' 
बुद्धू ने आने वाली वृहस्पतिवार शाम छ बजे मंडी हाउस के श्रीराम आर्ट्स सेंटर के रेस्तराँ में मिलने को लगभग गिड़गिड़ाते शब्दों में लिख दिया। बुद्धू उस दिन सुबह की ड्यूटी करके तीन बजे ही घर आ गया था और शाम पाँच बजे घर से निकलते समय उसे कोई उम्मीद नहीं थी कि ऋजु की शक्ल देखनी उसे नसीब होगी। वह पंद्रह बीस मिनट तो श्रीराम आर्ट्स सेंटर के बाहर ही घूमता रहा और इस प्रकार अपने भटकने को ही अपनी नियति मान लगभग वापस ही जाने को हुआ कि सहसा इस तरफ आते हुए लोगों के रेले में वह ऋजु को उसकी चाल से ही पहचान गया - 'वो... वो मेरी ऋजु ही तो है...' और जब तक वह पहचाने, ऋजु उसके सामने ही थी। ऋजु से बुद्धू ने हाल भी नहीं पूछा, सीधे ही कहा - 'क्या मेरे साथ फिर से रहोगी?' ऋजु का व्यवहार पहेली सा। दोनों रेस्तराँ में बैठ हालचाल सुनते और सुनाते रहे। बुद्धू ने केशू बिटिया के लिए पूछा तो ऋजु पहली बार अकड़ती सी बोली - 'तुमने तो बेटी को बेच दिया था न! पच्चीस हजार मेरे मुँह पर फेंक दिए थे। अब क्यों याद आ रही है बेटी?' और सचमुच, ऋजु का मन उसके बाद उखड़ सा गया। चाय वगैरह जल्द ही खत्म करके उससे विदा ली ऋजु ने। घर लौटकर ऋजु ने क्या किया कि अनामिका के दफ्तर की ही एक महिला मिसेज दीवान को फोन करके बोली - 'समर्थ मुझसे पुनर्विवाह करना चाहता है। पर तुम अनामिका से कह देना, ऋजु का भी कोई अहम है, वह जब भिखारिन बनकर अनामिका के सामने आई थी, अपनी बेटी तक को उसके चरणों में धकेला था, तब किसी को कोई तरस नहीं आया! अब अगर समर्थ मेरे साथ रहना चाहता है तो मैं इतनी गिरी हुई औरत नहीं हूँ कि उसके सामने फिर से गिड़गिड़ाऊँ। और सवाल यह कि अगर समर्थ को मेरा अतीत ही इतना खलने लगा था अचानक, तो अब देखते-देखते क्या बदल जाएगा कि वह मेरे साथ इतनी बड़ी जिंदगी रह सकेगा? समर्थ को भी और अनामिका को भी बता देना कि ऋजु के पास भी कोई गैरत नाम की चीज है!' 
अनामिका को जब मिसेज दीवान ने यह सब बताया तो घर आ कर उसने बुद्धू को अधिक कुरेदा नहीं। पर उसने चुपचाप कोशिशें तेज कर दीं। उसे बंबई से ही उसके चार्टर्ड एकाउंटेंट दोस्त तलरेजा ने दो रिश्ते बता दिए और लड़कियों की तस्वीरें व बाकी बातें भी लिखकर भेज दीं। बुद्धू अब चुपचाप सा रहने लगा था और दोनों में से एक लड़की को आखिर अनामिका ने ही पसंद किया और फटाफट बुद्धू की शादी हो गई। इसके ठीक एक हफ्ते बाद सबसे छोटे भाई बब्बन की भी शादी हो गई। बुद्धू लेकिन न जाने क्यों, अपनी दूसरी बीवी शैल से फिलहाल तो कोई सामीप्य ही नहीं स्थापित कर पाया। उसकी जिंदगी की सबसे बड़ी ट्रैजेडी यही कि जिस औरत से वह सबसे अधिक प्यार करता था, उसे उसने खुद ही अपनी मूर्खताओं से घर से बाहर का रास्ता दिखा दिया था। उसके दिमाग पर अपराधबोध का एक बहुत गहरा प्रभाव रहा हर समय। उसे लगता कि ऋजु और केशू बिटिया उसे जीवन भर कभी क्षमा नहीं करेंगीं। बुद्धू ने लेकिन एक दिन किस्मत से समझौता भी करना चाहा और पत्नी शैल से बोला - 'यहाँ अनामिका ने इतना बड़ा सम्मिलित कुनबा बना रखा है। हम चलकर कहीं अलग भी तो घर बसा सकते हैं?' पर बुद्धू की जिंदगी इस बार जैसे उससे ऋजु की तबाही का ही बदला लेने पर उतारू हो गई थी, या फिर उसने नारी को स्वयं से हीन समझा, अब वह समय आ गया कि वह स्वयं भी नारी की अपनी संकल्प शक्ति के आगे अपनी हीनता देख ले। ऋजु तो हर बात पर यही कहती थी - 'जो तुम कहो' या 'जैसा तुम्हें ठीक लगे'। पर अब ऋजु सामने नहीं है। अनामिका ने जब दोनों भाइयों की शादियाँ करा दीं तो एक नजर अपनी जिंदगी पर भी डाल ली। उसी ने दोनों छोटी बहनों और तीन भाइयों की शादियाँ करवाई थीं। पता था उसे कि निपट अकेली रहना असंभव सा है। कभी मन की प्यास सताएगी, कभी जिस्म की। पता था कि अकेली नारी का जिस्म ताकने वालों की भी समाज में कोई कमी नहीं। पर उसने शुरू से ही अपने आपको अपनी कंपनी के काम में इतना खपा दिया था कि किसी के साथ अपना नाम जोड़ने की उसे फुर्सत ही कहाँ थी। या यह कि उसने भी स्वयं किन्हीं डगमगाते क्षणों में कसकर काम को एक सहारा बना लिया था। खुद को प्यासा रखने की कठिन परीक्षा भी तकलीफदेह होती है, यह सब अनामिका को पता था। पर इतनी आधुनिक होते भी अनामिका को एक खौफ सा हर समय रहता कि वह तो दो शादीशुदा लड़कियों की बड़ी बहन और अभिभाविका है, सो उनकी ससुरालों में अपनी साख के गिर जाने के खौफ ने उसे उन तमाम व्यक्तिगत आजादगियों तक से वंचित रखा, या यह सब उसने मजबूरन स्वीकार ही कर लिया। उसके दफ्तर की उन शरारती महिलाओं ने उसका नाम कई बार किसी न किसी से जोड़ दिया, कहानियाँ और किस्से बने, अफवाहें उड़ीं, पर अनामिका ने एक बार एक फैसला लेकर कदम बढ़ाया तो फिर पीछे मुड़कर देखना उसे उचित न लगा, उसे अब किसी बात की परवाह नहीं थी। उसकी कंपनी ने अब उसे एक बड़ी सी कोठी दे दी थी और अनामिका ने सोचा दोनों बहूरानियों को पास रखूँगी। मेरी कोठी भी चलती रहेगी और जिंदगी भी। और फिर बुद्धू से तो उसे मोह भी था, सो सोचती कि यह अकेला कहीं रह सकेगा जाने नहीं, सो उसने शैल से खास तौर पर करीबी रखी। छोटे बब्बन की पत्नी को उसने नौकरी करने दी। कुछ-कुछ तो वह खुदगर्ज भी बन गई, यह भी कहा जा सकता है क्योंकि अब जीवन में पहली बार खुद अपनी तरफ भी निहारने की फुर्सत मिली उसे, उसे इतना बड़ा घर चलाने के लिए घर की देखभाल करने वाला भी कोई चाहिए। अगर वह उत्सर्ग को परंपरागत तरीके से संपूर्ण रूप से जीने लगती और सबको आजादी से जहाँ जाना चाहें जाने देती तो शायद अपनी तनहाई के आगे हार जाती। 
इसलिए उत्सर्ग करने वाली तमाम 'अविवाहित बड़ी दीदियों' की परंपरा को दरकिनार करके जी भर के अपनी ओर भी उन्मुख रही वह। उस बड़ी उम्र में भी उसने 'भारत में व्यापर के बदलते रूप' पर अमरीका के एक विश्वविद्यालय से थीसिस लिखी और डॉक्टरेट किया, डॉ. अनामिका बन गई। सबसे बड़े भाई मनीष की पत्नी के अलावा छोटी दोनों बहुएँ, छोटे भाई और मनीष का बेटा (मनीष तो अभी विदेश में ही था), इन सबका रुख उसने घर की तरफ कर दिया और खुद अपनी फर्म की प्रगति में दिन रात एक करने लगी। जब बुद्धू ने शैल से अलग घर बसाने को कहा, तब शैल ने दो टूक उत्तर दिया - 'जरूरी नहीं कि तुम जहाँ कहो, वहीं मैं भी रहूँ,' कहकर एक नजर अनामिका की उस आलीशान कोठी को देख शैल की आँखों में एक अलग ही तृष्णा सी तैर आई, बोली - 'इस घर में सब कुछ है। पैसा है, सुबह-शाम आने वाला समाज है। अनु दीदी है। सब कुछ तो है। बाहर जा कर जो रहें तो फ्लैट का किराया, बिजली पानी, न जाने कितने-कितने खर्च करने पड़ेंगे। 
तुम्हारे पास इस दो टकिया नौकरी और सरकारी तनख्वाह के अलावा है क्या, कि हम यह सब ऐशो आराम कर सकें? फिर मैं कोई नौकरी थोड़ेई करूँगी, यह इतनी बड़ी कोठी मैं चलाऊँगी!' बुद्धू ने कहा - 'नौकरी कर लेना, स्टैंडर्ड अच्छा रहेगा!' पर शैल बोली - 'मेरी म... र्जी! मैं कहीं नहीं जाऊँगी, इसी कोठी की चाकरी करती रहूँगी!' बुद्धू के लिए यह भी जीवन भर का एक असहनीय सा दुख बन गया कि शैल है तो उसकी पत्नी, पर रहना वह उसकी बड़ी दीदी के साथ पसंद करती है! सिर्फ इसलिए कि यहाँ यह इतनी बड़ी कोठी है! उसे ऋजु याद आती रही हर समय जो हर समय कहती थी - 'तुम जहाँ कहोगे, रह लूँगी। चलो, झुग्गी में भी रहना पड़ा न, मैं तुम्हारे साथ हूँ!' 
बुद्धू को लगता कि वह ऋजु तो शायद असली ऋजु नहीं थी, वह तो एक मजबूर औरत थी, जिसका घर किसी ने तहस-नहस कर दिया था और अब यहाँ सामने यह महत्वाकांक्षी शैल है, जो जिंदगी का हर सुख उसकी बड़ी बहन के कंधे पर बैठ भोगना चाहती है। पर बुद्धू को गम खाना पड़ा, या कभी-कभी उसे लगता कि उसने भी तो किसी का जीवन बर्बाद कर दिया था, इसी का बदला शायद नियति उससे ले रही है! बहरहाल, बुद्धू अपनी नौकरी और अपने सामान्य अध्ययन को ही जीवन समझने लगा। जब एक साल बाद उसका बेटा हुआ तब ऋजु को उसने फोन किया था - 'मेरा बेटा हुआ है।' ऋजु ही उससे बोली थी - 'बेटे की मुस्कराहट देखोगे, किलकारी सुनोगे तो मुझे तुम आसानी से भूल पाओगे। बीता सब कुछ कल्पना से लुप्त कर दो। मुझे सचमुच तुम भुला दो समर्थ। बीता समय याद करने में कुछ नहीं रखा। जो हो चुका वह हो चुका है। अपनी बीवी से ईमानदारी से निभाते रहो, तभी मुझे भूल सकोगे।' पर बुद्धू तड़प कर ऋजु से बोला था - 'बीवी मुझसे कोई नाता ही नहीं रखना चाहती ऋजु। उसके पास अपनी एक भारी भरकम रकम है, और बस उसने अच्छी कूटनीति बना ली कि पति से एक बेटा ले लो फिर एक बेटी हो सके तो बेटी भी ले लो। उसके बाद उसकी कोई परवाह न करो।' ऋजु ने भी दो टूक उत्तर दिया - 'पुरुष जब अपने पुरुष होने का दंभ रखता है तो वह पुरुष होता है, नारी जब दंभ करती है तो पुरुष खिसियानी बिल्ली सा बन जाता है।' फिर ऋजु बोली - 'हर औरत मुझ जैसी नहीं होती समर्थ। मेरे साथ जीते हुए तुम खुदगर्ज निकले, अपनी भावनाओं को ही पानी देते रहे, अब तुम्हारी बीवी तुम से वही कर रही है। एक नीति वह अपने सुख सुविधा के लिए बना लाई है। तो तुम्हें इतनी तड़पन क्यों? उसका दिल जीतने की कोशिश करो समर्थ।' बुद्धू को पूर्ण विश्वास था कि अपने ये शब्द कहते समय ऋजु के चेहरे पर कम से कम उससे बदला लेने या उसके दुख में खुश होने जैसी कोई भावना नहीं होगी। वरन बुद्धू को तो लगता है कि ऋजु अब भी, उसी के दुख में खुद संतप्त है और तड़प सी रही है। पर अब वह खुद अपने अहम के आगे लाचार सी है या बुद्धू की इस नई परिस्थिति के आगे। 
ऋजु सोचती है समाज में न जाने कितने ऐसे संबंध होंगे, जो ऐसे? अधजिए ही खत्म हो जाते होंगे और जीवन भर की एक तड़पन मन में रह जाती होगी। पर बाहर तेजी से आगे बढ़ रहे जीवन के आगे दिल की यह तड़पन आखिर कर क्या सकती है। समय तो उस तड़पन को कुचलकर ही आगे बढ़ता जाता है न! बुद्धू संतप्त तो रहता और उसने ऋजु से कहा भी था कि 'जानता हूँ, तुम मुझे फिर जीवन में नहीं मिल सकोगी, जो मैं खो चुका हूँ, खो चुका हूँ, पर मृत्यु पर्यंत तुम्हें भूल पाना मेरे लिए असंभव होगा। जीवन के अंतिम क्षण भी मेरी कल्पना में तुम ही छाई होगी ऋजु, देख लेना।' 
इससे ठीक चार साल बाद एक दिन सुबह-सुबह बुद्धू के कानों में एक प्यारी सी आवाज पड़ती है - 'पापा बाय।' यह उसका बेटा था तन्मय, और उसके पास आ कर मुस्कराता बोला था - 'पापा, आज मैं स्कूल में पहली बार जा रहा हूँ। स्कूल में आज मेरा पहला दिन है।' बुद्धू चकित था। इस कदर वह कट क्यों गया है जिंदगी से! तन्मय यूनिफॉर्म में खड़ा है और बहुत प्यारा सा लग रहा है। बुद्धू की सोच काफी कुछ बदल सी गई और उसने बैठकर बेटे को बाँहों में भरा और उसके प्यारे से चेहरे को लगातार चूमता रहा। उससे कहा - 'आ कर बताना तन कि टीचर कैसी है? स्कूल में पहले दिन क्या-क्या खेला? तुम्हारी टीचर तो तुम्हारी मम्मी से बोली थी कि पहले ही दिन टी.वी. पर टाइगर फाइट वगैरह दिखाएँगे...' और तन्मय 'अच्छा पापा' कहकर मुस्कराता हुआ चला गया तो बुद्धू को लगा जैसे कोई फरिश्ता जा रहा है! ठीक उसी समय उसे अपनी बेटी केशू की याद भी बहुत शिद्दत से आई थी! सोचने लगा केशू तो जब पहली बार स्कूल गई होगी तो यह नहीं कहा होगा न - 'पापा बाय...' 
बुद्धू ऑफिस में परमानेंट तो हो गया, पर इस विभाग में या किसी भी विभाग में जो एक दुख सबको सालता है, वह यह कि नौकरी में प्रोग्रेस नाम की कोई चीज नहीं। प्रोमोशन होते-होते साल गुजर जाते हैं। बुद्धू को जब इस नई, सीनियर असिस्टेंट की पोस्ट पर लगभग सात साल हो गए तब उसके प्रोमोशन की बातें तो हो रही थीं पर अचानक उसके विभाग की ही कुछ ऊँची हस्तियों की एक गंभीर भूल के कारण उसका प्रोमोशन तो हुआ, पर वह रद्द भी हो गया! बुद्धू जब सीनियर असिस्टेंट बना था उससे पहले विभाग ने एक बार यह नीति तय की थी कि इस पोस्ट के आधे रिक्त स्थान विभाग से ही प्रोमोशन द्वारा भरे जाएँगे और आधे यू.पी.एस.सी. द्वारा परीक्षा लेकर भरे जाएँगे ताकि युवा लोग भी सीनियर असिस्टेंट के पदों पर सीधे आ सकें। विभाग ने नीति तो बना ली पर तीन साल तक उसने यू.पी.एस.सी. का कोई विज्ञापन ही नहीं दिया था ताकि परीक्षा ली जा सके। इस बीच विभाग अचानक नींद से आँखें मलता जागा कि विभाग में सीनियर असिस्टेंट के कई रिक्त स्थान हो गए हैं और अब अगर विज्ञापन देंगे और परीक्षाएँ लेंगे तो एक वर्ष और लग जाएगा। ऐसे में सर्वश्रेष्ठ तरीका यह था कि यू.पी.एस.सी. को एक पत्र लिखकर फिलहाल इन यू.पी.एस.सी. नियुक्तियों से अस्थायी निजात पा ली जाए और भविष्य में कभी यू.पी.एस.सी. से नियुक्तियों वाली नीति को कार्यान्वित किया जाए। परंतु ऐसी कोई विशेष अनुमति यू.पी.एस.सी. से ली ही नहीं गई! ऊपर के लोग सोए रहते हैं सो अपना पूरा होम वर्क कर ही नहीं पाते! परिणामतः सीनियर असिस्टेंट की सभी वेकेंसियाँ विभागीय प्रोमोशनों द्वारा ही भरी गई थीं जिन में बुद्धू भी एक था और जब उसे सात साल हो गए तो वह अगले प्रोमोशन के कगार पर था। लेकिन जब वह सीनियर असिस्टेंट बना था उसके तीनेक साल बाद विभाग ने यू.पी.एस.सी. से परीक्षा भी की और तब जो नए सीनियर असिस्टेंट यू.पी.एस.सी. से आए वे आते ही सीनियॉरिटी पर झगड़ने लगे और उनका कहना था कि जिन स्थानों पर बुद्धू जैसे लोग बैठे हैं वे सब वास्तव में उनके लिए थे सो अब अगले प्रोमोशन के लिए पहले उन्हें प्राथमिकता दी जाए। 
सीनियॉरिटी के इस झगड़े की चपेट में बुद्धू को भी आना ही था और उसके जैसे कई लोग मुकदमेबाजी में धकेल दिए गए। दफ्तर के नजदीक ही एक पार्क में विभागीय लोगों की भी मीटिंगें होने लगीं और यू.पी.एस.सी. द्वारा आए नौजवान रंगरूटों की भी। कभी-कभी थोड़े से फासले पर दोनों की मीटिंगें हो रही होतीं और बीच में झाड़ियों की एक दीवार सी होती तो दोनों ग्रुप इधर से उधर आ जा रही आवाजें सुन आपस में हँस भी लेते। विभागीय लोग यू.पी.एस.सी. वालों से कहते कि 'जब हम लोग प्रोमोट हुए थे तब तुम लोग तो अभी दुधमुँहें बच्चे ही थे, विश्वविद्यालय में पढ़ रहे थे न, सो अब हमारी जगहों पर उआँ-उआँ करते क्यों बैठना चाहते हो?' यू.पी.एस.सी. वाले लोग इन पर हँसते कि भैया तुम सब तो बंदरबाँट की तरह हमारे लिए सेकी गई रोटियाँ खाते रहे सो अब जो मौज कर ली, सो कर ली, अब आगे तो हमारे पेटों पर लातें तो न मारो न अग्रज भ्राता लोग! 
सबको पता था कि विभाग की ही गंभीर भूल के कारण अचानक बड़े भाई, छोटे भाइयों से एक तनाव में फँस गए हैं। दोनों तरफ से अपने-अपने मुकदमे के लिए पैसे इकट्ठे होने लगे। पर विभाग ने अपनी सीनियॉरिटी लिस्ट न बदली और एक दिन क्या हुआ कि सीनियर असिस्टेंट से ऑफिसर की प्रोमोशन लिस्ट निकल गई और उसमें बुद्धू का भी प्रोमोशन हो गया! बुद्धू गजेटेड ऑफिसर बन गया। अब वह किसी का भी प्रमाण पत्र अटेस्ट कर सकेगा। गजेटेड ऑफिसर बनते ही वह एक ठप्पा बनवा लेगा और मुमकिन है कई लोग उसके पास अपने-अपने प्रमाण पत्र अटेस्ट कराने आएँ! उसने क्या किया कि लोदी कॉलोनी जा कर 'अग्रवाल स्वीट हाउस' जैसी उत्कृष्ट हलवाई की दुकान पर एक सौ बीस लड्डुओं का ऑर्डर भी दे आया कि सोमवार को नई पोस्ट पर ज्वाइन करूँगा और अपने नए पुराने सेक्शनों के लोगों को एक-एक लड्डू भी खिलाऊँगा। 
बुद्धू प्रसन्न था और सोमवार के आने का इंतजार करने लगा। पर जो नौजवान लोग थे वे भी आसानी से अपने पेटों पर लातें पड़ने देने वाले नहीं थे। सोमवार आते ही बुद्धू ने सोचा पहले जा कर ज्वाइन करता हूँ, फिर तेजी से ऑटो पकड़कर 'अग्रवाल स्वीट हाउस' से लड्डू ले आता हूँ। 'अग्रवाल स्वीट हाउस' के मालिक की पत्नी भी काउंटर पर अक्सर खड़ी मिलती है और बुद्धू से उस दिन कह भी रही थी - 'इधर आप बहुत दिन बाद नजर आए!' बुद्धू शरमा कर मुस्करा दिया था - 'शिफ्ट ड्यूटी है न, सिर्फ मॉर्निंग ड्यूटी वाले दिन समय मिलता है पर तब भी घर पहुँचने की जल्दी होती है।' प्रोमोशन पर बुद्धू को इस बात की खुशी जरूर हुई कि इस बार उसका ट्रांसफर नहीं हुआ। पर कुछ लोग जिन का ट्रांसफर भी हुआ वे तो विभाग को अपनी प्रस्थान सूचना देकर बाहर के शहरों यथा पूना कलकत्ता आदि रवाना भी हो चुके। 
बुद्धू ने आते ही अपनी ज्वाइनिंग रिपोर्ट दी तो उसे पता चला कि ज्वाइनिंग रिपोर्ट ले ही नहीं रहे! बुद्धू चला गया सीधे दूसरी बिल्डिंग के फिफ्थ फ्लोर पर पता करने कि ज्वाइनिंग रिपोर्ट आखिर क्यों नहीं ले रहे! बुद्धू को कुछ ही दिन पहले पता चला था कि प्रशासन सेक्शन में उसके मददगार माखीजानी साहेब पिछले महीने ही रिटायर हो गए हैं। उसे यह भी पता करके खुशी हुई कि खतरनाक मिजाज वाला पटवर्धन तो नागपुर से आया था और वापस नागपुर ही चला गया है और उसकी जगह जो नया प्रशासन ऑफिसर गुलाटी आया है वह प्रशासन सेक्शन में पीठ के पीछे हाथ बाँधे टहल-टहल कर एक स्टेनो को कोई परिपत्र डिक्टेट करवा रहा है। बुद्धू को देखते ही गुलाटी मुस्कराया और बोला - 'आपका प्रोमोशन रद्द हो गया है!' 
'क्यों? क्या हमने कोई खता कर दी है? रिकॉर्ड में कोई गुड़-वुड़ की कमी?' गुलाटी मुस्करा दिया - 'रिकॉर्ड तो आपका हमेशा अति स्वादिष्ट था और हमेशा अति स्वादिष्ट रहेगा समर्थ साहब! किसी जमाने जो आपने पाँच रुपये चालीस पैसे का भ्रष्टाचार किया था वह सब सरकार कब का हज्म कर गई है। अब तो आप कब के गंगा नहा लिए और आपका वह अदना सा पाप धुल भी चुका है। पर रिकॉर्ड तो इस विभाग की ऊँची हस्तियों का खराब है जिन्होंने वक्त पड़ते अपना काम ठीक से किया ही नहीं, सो उनके किए का प्रायश्चित कर रहे हैं आप।' बुद्धू ने पूछा - 'पर हुआ क्या है? हमारा प्रोमोशन अचानक रद्द क्यों हो गया?' 
गुलाटी ने समझाया कि पिछले हफ्ते वृहस्पतिवार को प्रोमोशन लिस्ट निकली थी पर उन नए रंगरूटों ने जा कर अदालत में दस्तक दी कि इसमें से आधी प्रोमोशन सीटें हमारी हैं और हमें ही मिलनी चाहिए। और इसी तर्क पर अदालत से स्टे ऑर्डर रूपी लाल झंडी ले आए! अब इस लिस्ट में छियानवे लोग थे सो इसके आधे लोगों का तो प्रोमोशन हो जाएगा पर बाकी आधों का प्रोमोशन फिलहाल रद्द। दो-चार लोग जिन्होंने आज पूना-वूना में ज्वाइन किया होगा वे भी वापसी के रिजर्वेशन की लाइन में खड़े होंगे शायद, क्योंकि सब जगह टी.पी. जा चुका है! इधर आपके लोग भी अदालत में दस्तक देने की सोच रहे हैं और स्टे ऑर्डर रद्द करवाने की फिराक में हैं। पर उसमें कम से कम एक साल लगेगा। तब तक तो आप अपना बोरिया-बिस्तर वेटिंग रूम में ही रखिए!...' और बुद्धू खूब निराश होकर वापस अपनी सीट पर आ गया। फिर उसे खयाल आया कि अरे, उसने तो 'अग्रवाल स्वीट हाउस' को एक सौ बीस लड्डुओं के दो सौ रुपये एडवांस भी दिए थे! सो वह किसी को सूचना देकर तेजी-तेजी से चला आया हलवाई के पास। हलवाई की उसे देखते ही बाछें खिल गईं। वह हलवाई ऐसा ही था, काउंटर पर खड़े-खड़े किसी को भी आते देखता तो उसकी बाछें खिल जातीं। 
बुद्धू को देख गदगद सा होता बोला - 'हो गया प्रोमोशन? लड्डू तैयार हैं आपके। एक मैंने भी टेस्ट करके खा लिया, बड़ा मीठा बना है! आप बैठो अभी देता हूँ।' बुद्धू ने देखा हलवाई के साथ उसकी बीवी भी खड़ी है और जब तक बुद्धू हलवाई की ओर ध्यान देकर बात सुने तब तक हलवाई की वह बीवी मुस्करा कर उस को ही विश करती जा रही है। होंठों पर एक मुस्कराहट स्थिर सी। पर बुद्धू की हालत ऐसी कि वह आज हलवाई की बीवी की ओर नजर ही नहीं उठा पा रहा था। एक जटिल सी परिस्थिति थी। हलवाई से वह बोला - 'सारा एडवांस वापस करो। प्रोमोशन पर लाल झंडी लग गई है, कोर्ट से स्टे ऑर्डर आ गया है।' हलवाई सुनते ही बिगड़ उठा। उसकी बाछों का और खिलते रहना कैंसल हो गया, गुस्से में बोला - 'आपके लड्डू के ऑर्डर से कोर्ट के स्टे ऑर्डर का क्या वास्ता? कोर्ट ने क्या हमारे नाम स्टे ऑर्डर कर दिया? सबके सब लड्डू तैयार हैं। बाकी चालीस रुपये दीजिए और लड्डू लेकर चलते बनिए। खाइए न खाइए हम जिम्मेदार नहीं हैं' बुद्धू बोला - 'सब लड्डू यहीं दुकान पर रखिए मैं पैसे आज ही थोड़ेई माँग रहा हूँ। हफ्ते भर में सब बिक जाएँगे!' 
'इसका क्या मतलब है?' हलवाई जिद पर था, फिर बुद्धू ने बहुत आग्रह किया तो बोला - 'अच्छा, पूरे पच्चीस रुपये कम दूँगा। ऑर्डर कैंसल कराने की कोई कैंसिलेशन फीस तो हो?' और हलवाई ने बुद्धू को पौने दो सौ रुपये वापस करके पच्चीस रुपये यूँ ही टीप लिए। बुद्धू को खूब हँसी आ गई। प्रोमोशन तो हुआ नहीं और पच्चीस रुपये की यह चपेट लग गई सो अलग। हलवाई की बीवी ने भी वह स्थिर सी मुस्कराहट तत्क्षण कैंसिल कर ली थी। वापस विभाग पहुँचा तो उसे उसी के कुछ साथी नीचे, बिल्डिंग के बाहर ही बुला रहे थे, जैसे वह प्रोमोशन रद्द होने के दुख में गुम हो गया हो, बोले - 'चलो, पार्क में। स्टे ऑर्डर हटवाना है न, सब पैसे इकट्ठे करो।' बुद्धू को लगा कि जो दो सौ रुपये उसने लड्डुओं के लिए अलग किए थे, वे सबके सब चले जाएँगे वकील की जेब में। अब लड्डू खाएगा साला वकील! 
और सचमुच, फिलहाल पार्क में मीटिंग करके सबसे डेढ़-डेढ़ सौ रुपये टीप लिए गए कि फौरन एक वकील करके स्टे ऑर्डर वैकेट करने की एक अर्जी देंगे सब, और यू.पी.एस.सी. वाले सालों से कोई बात नहीं करेगा अब। और बुद्धू ने देखा झाड़ियों के उस तरफ असल में लड्डू खा रहे थे उनके प्रोमोशन पर लात मारने वाले वही यू.पी.एस.सी. वाले लोग! जो बड़ी फुर्ती से वृहस्पतिवार को स्टे ऑर्डर ले आए थे और आज लड्डू भी ले आए!' 
उन नौजवानों के साथ फब्तियाँ कसते-कसवाते आठ महीने गुजर गए और स्टे ऑर्डर वैकेट हो गया तो बुद्धू का प्रोमोशन भी हो गया। उसे बताया गया कि यह प्रोमोशन एड-हॉक बेसिस पर हुआ है। यानी आपकी सीनियॉरिटी का झगड़ा जस का तस है तथा यह अस्थायी प्रोमोशन आपको फिलहाल बतौर भीख के दिया जा रहा है। गजेटेड ऑफिसर की पोस्ट ज्वाइन करते ही फिलहाल बुद्धू को भेज दिया गया जनरल ड्यूटी। इसी फोर्थ फ्लोर पर जा कर उसने ज्वाइन किया तो देखा यहाँ शिफ्ट ड्यूटियाँ लगाने वाला ऑफिसर भी बदल चुका है। इससे पहले जब तक वह शिफ्ट में था तब तक कोई आर.एस. वर्मा सब की शिफ्ट ड्यूटियाँ लगाता था, वह रिटायर हो गया। आर.एस. वर्मा बड़ा भला आदमी था। और उसके साथ ही जो ऑफिसर मदनलाल तकनीकी फाइलें देखता था वह अब वर्मा की जगह लग गया है और मदन लाल की जगह लग गया खुद बुद्धू। पर बुद्धू थोड़े ही दिन में बेहद दुखी सा हो गया। यहाँ आ कर बुद्धू ने निकम्मेपन के कई और ट्रेलर खुली आँखों देख लिए थे। लंच टाइम होता है एक से डेढ़ और लोग साढ़े बारह बजे ही अपनी सीटों पर हीटर ऑन करके सीनियॉरिटी के मुताबिक रोटियाँ सेंकने लगते हैं। सब्ज़ियों के कटोरे गर्म करने में सबसे पहले, सबसे सीनियर और बाद में एक-एक करके दूसरे। फिर फटाफट गप्पें मारते-मारते सब खाना गलप लेते हैं और घूमने निकल जाते हैं तो लौटते हैं पौने तीन। फिर उनमें से कोई-कोई तो साढ़े तीन बजे ही बाई-बाई करता नजर आता है। कई लोग बेहद चुस्त चालाक से हैं, उन्होंने अपनी फाइलों में से कुछेक फाइलें ही गायब कर दी हैं और उनके नए डायरेक्टरों को पता तक नहीं चलता कि यह विषय आखिर था किस के पास? पर बुद्धू के साथ तो मदनलाल ने बेहद हेराफेरी सी कर दी थी। उसने क्या किया कि जो फाइलें आर.एस. वर्मा की उसे देखनी थीं उनमें से आधी तो बुद्धू की सीट पर चुपके से धर दी। बुद्धू ने एतराज किया पर मदनलाल के पास एक ही हथियार है, उसका हाई बी.पी. जो इतना हाई रहता है कि दोपहर के भोजन से पहले लोग उसकी सीट पर आने से ही कतराते रहते हैं। ओवरटाइम को लेकर लोग उसके प्रति इतने हिंसक रहते कि लंच के बाद की ड्यूटियों पर आने वाले आ कर उसे माँ-बहन की गालियाँ तक दे जाते। कोई-कोई बुद्धू के सीढ़ियों में आते-जाते मदनलाल को गालियाँ देता बुद्धू से ही पूछ बैठता - 'समर्थ साहब, वो कुत्ता आया है? मदनलाल? उस साले के सर पर जा कर पाँच जूतियाँ मारनी हैं मुझे!' 
बुद्धू को यहाँ की भाषा खासी अजीब लगती। पूरे माहौल में कारण अकारण एक चिल्लाहट सी मची रहती और अगर कोई सब्र करे और रोज सब कमरों का दौरा लगाए तो गालियों का अच्छा भला शब्दकोश तैयार कर ले। बुद्धू मदनलाल को गालियाँ देने वाले से कहता - 'ऐसा कहना ठीक नहीं लगता भाई। आखिर वह ऑफिसर है!' 
कहने वाला बुद्धू के हृदय पर प्यार की मल्लम लगाता - 'समर्थ साहब, आप तो हैं शरीफ आदमी। पर वो है एक नंबर का चोर। जान-बूझ कर गलत ओवरटाइम लगाता है। हम उसको फुटबाल की तरह पीटेंगे किसी दिन।' 
बुद्धू फाइलों की हेराफेरी देख एक दिन डायरेक्टर देसाई के पास चला गया। देसाई भी यहाँ के मेहनती डायरेक्टरों में से है। वह विनम्र सा बुद्धू से केवल इतना ही कहता है - 'हमारा सिस्टम कुछ ऐसा है समर्थ जी कि जो यहाँ ज्यादा काम करता है उसे इनाम के तौर पर ज्यादा काम ही दिया जाता है और जो काम करना ही नहीं चाहता उसे यही इनाम कि उसे काम दिया ही नहीं जाता! आप और मैं मिलकर इस यूनिट में खूब परिवर्तन करेंगे, खूब अच्छा काम करेंगे।' बुद्धू को समझ आ गया कि यहाँ किसी का कोई सिद्धांत नहीं। एक डायरेक्टर तो गलियारे में हँसता-हँसता कहता चलता था - 'जो काम करे उसका भी भला, जो न करे उसका भी भला!' पर बुद्धू ने फिर उस सीट को बहुत ही तन्मयता से सँभाल लिया, जैसे किसी पौधे को बहुत प्यार से पानी देकर पालते हैं। खूब मेहनत की। उसे एक नजर मदनलाल को देख सहसा शिफ्ट ड्यूटी के दिन याद आ गए जहाँ उसका वास्ता एक और नमूने किस्म के क्लास वन ऑफिसर से पड़ा था। उस ऑफिसर का नाम तो था फर्नांडिस और बुद्धू ने जब पहली बार उसका नाम किसी लॉग बुक में पढ़ा तो समझा था कि यह भी कोई अमरीकी-वमरीकी है पर जब एक दिन फर्नांडिस बुद्धू के सामने पड़ा तो बुद्धू हैरान था, फर्नांडिस तो कपड़ों तक से बेखबर एक लुंजपुंज सा व्यक्ति लग रहा था। बुद्धू नाइट शिफ्ट में था तो देखा फर्नांडिस साहेब एक रात ग्यारह बजे चले आ रहे हैं जब कि नाइट ड्यूटी तो आठ बजे शुरू होती है! फिर भी आ गए तो समझो सरकार पर एहसान कर दिया न। एक हाथ की कलाई में अटकी हेलमेट की स्ट्रिप और उसी हाथ की अँगुलियों में लटक रहा है टिफिन बॉक्स। दूसरे की अँगुलियों में फँसी है सिगरेट जो उसने बैठते ही फर्श पर सुटक दी और जूते से मसल कर फर्श ही गंदा कर दिया। फिर फर्नांडिस ने बुद्धू से संक्षिप्त परिचय लिया और बुद्धू की टेबल पर हेलमेट और टिफिन बॉक्स पटक कर टेलीफोन रिसीवर उठा लिया। घर में फोन मिलाया और फोन पर बात शुरू करते ही उसने क्या किया कि कुर्सी को पीछे की तरफ झूले की तरह झुलाने लगा? 
फिर उसने कुर्सी का झूलना रोक अपना दायाँ पाँव जूते समेट टेबल पर परपेंडिकुलर खड़ाकर दिया और उसे पेंडुलम की तरह दाएँ-बाएँ हिलाने लगा। बुद्धू को यह स्टाइल देख जाने क्यों फर्नांडिस पर तरस सा आने लगा और वह मन ही मन उसके बारे में कुछ सोचने सा लगा। फर्नांडिस जूता हिलाता बीवी से कह रहा था - 'हाँजी, क्या कहती है? कल ड्यूटी खतम होते ही क्या लाऊँ लिखवाओ जरा!' बीवी लिखवाती गई और बीवी द्वारा बोली हुई चीजें फर्नांडिस बोल बोलकर दुहराता भी जा रहा था और लॉग बुक के पिछले पन्ने पर ही लिखने भी लगा - 'पचास ग्राम लाल मिर्च? हाँ... आँ अग्गे? हल्दी किन्नी... सौ ग्राम? अच्छा अग्गे? इक पैकेट चा? ठीक। अग्गे?' बुद्धू को लगा सचमुच यह कोई नमूना है और इंटरव्यू देकर आखिर क्लास वन बन कैसे गया? आखिर फर्नांडिस नाम की वह आइटम टली तो बुद्धू ने चैन की साँस ली क्योंकि फर्नांडिस वहाँ से दफा हो चुका था। 
पर घंटे भर बाद उसने देखा वह नमूना तो अंदर मेन कंप्यूटर हॉल की कुर्सी पर बैठा सिगरेट के छल्ले उड़ाता एक और टेलीफोन पर न जाने किस से गप्पें लड़ाता जा रहा है। इस में कंप्यूटर हॉल में सिगरेट तो क्या, किसी टेबल पर बैठकर बिस्किट तक खाने की भी अनुमति नहीं थी... लोग जूते तक बाहर उतारते और नए कंप्यूटर जूते खरीदवाने की फिराक में थे जो पहनकर कंप्यूटर हॉल में आ सकें। पर बुद्धू ने देखा इंटरव्यू देकर इस सिलेक्शन पोस्ट पर पहुँचने वाले फर्नांडिस ने तो सामने एक और टेबल पर खाना भी खा लिया और उसका जूठा टिफिन बॉक्स उसी दूसरी टेबल पर खुला-अधखुला ही पड़ा कंप्यूटर हाल की शानो-शौकत बढ़ा रहा है। बहरहाल रात एक बजे तक फर्नांडिस ने न जाने कितने फोन किए और फिर बुद्धू अपनी वाली सीट पर आ गया और घंटे भर बाद बुद्धू देखे तो फर्नांडिस साहब एक बड़े से कंप्यूटर के पीछे जमीन पर बिस्तर लगाए कच्छे बनियान में ही उलटे सीधे पड़े हुए हैं। उनका स्टाइल ऐसा जैसे छत-वत से गिर गए हैं। 
उनका एक पाँव कहीं, तो दूसरा कहीं और सर किसी और ही दिशा में। कंप्यूटर हॉल उनके जोर-जोर से बज रहे खर्राटों से मानो इंच-इंच करके शिफ्ट सा होता जा रहा है। उनकी पैंट-शर्ट कंप्यूटर में पीछे ही कहीं लटक रही हैं। उनका हेलमेट उनके सिर से थोड़ा सा दूर जमीन पर टिका है। ये हैं इंटरव्यू द्वारा चुने गए भारत सरकार के क्लास वन ऑफिसर! उस दिन फर्नांडिस किसी और ऑफिसर से ड्यूटी बदल कर बुद्धू के बैच में आ गया था और बुद्धू के मन से इस बात का खयाल ही उतर चुका था कि कोई अभी आना है। उस बैच में लैब सहायक मिलाकर कुल दस और लोग थे पर वे बुद्धू को शुरू में अपनी सीट पर पढ़ता देख आस-पास दूसरे कमरों में खिसक गए थे और कहकहे लगाते हुए सब ने डिनर किया फिर वहीं-कहीं सो भी गए थे। फिलहाल इन दिनों सबको कंप्यूटर पर दो-दो-चार चार कमाँड देने का काम दे रखा था जो वे बारी-बारी इधर या उधर वाले कंप्यूटर पर देकर एक-दो बजे तक उन दूसरे कमरों में जमीन पर आरामदायक बिस्तर बिछाकर कब के सो भी जाते थे। 
बुद्धू को आधी रात का वह शांत सा वातावरण बहुत अच्छा लगता है जब वह कुछ न कुछ पढ़े। उसे लगता है कि अगर मान लो वह कुछ न भी पढ़े तो भी जिस माहौल में बैठा वह ड्यूटी कर रहा है, उसे समझना-बूझना भी एक प्रकार का अध्ययन ही है, देश से जुड़ा हुआ! उसे यह भी लगता है कि अगर वह अपनी सारी नौकरी पर एक किताब लिखे तो क्या वह किताब उसकी आत्मकथा जैसी लगेगी या इस विभाग की बायोग्राफी का उतना भर हिस्सा जितना खुद उसने अपनी आँखों से देखा या जितना वह स्वयं जिया है! ऐसा सोचते ही बुद्धू स्वयं अपने साथ ही मुस्करा पड़ता और अपनी डायरी में अपने अनुभव चुपचाप नाइट ड्यूटी में स्क्रिबल करता रहता... आज अपने कमरे का दरवाजा बंद करके देर रात तक वह एक पुस्तक भी पढ़ता रहा और कुछ बातें लिखता भी रहा। पर जब ठीक पंद्रह दिन बाद एक सुबह की ड्यूटी में भी फर्नांडिस आ गया तो बुद्धू फिर असंयत सा हो गया। फर्नांडिस गप्पें मारने लगा बुद्धू से। बुद्धू ने कहा - 'इन कमरों में सिगरेट पीने की तो सख्त मना है सर, आप...।' 
'हा हा हा हा।' फर्नांडिस कहकहा मारकर हँस पड़ा और बोला - 'मेरा तो यहाँ सबको पता है। मुझे कोई कुछ कह ही नहीं सकता!' फर्नांडिस बुद्धू को उस घिनौने व्यक्ति की तरह लगा जो बड़े घिनौने से रूप में खड़ा कह रहा हो - 'हा हा हा हा, देखो, मेरा तो कुछ छुपा ही नहीं! मैं तो जग जाहिर हूँ!! मेरा भला कोई आखिर बिगाड़ क्या लेगा?' बुद्धू कुछ ही देर में उकता गया। फर्नांडिस से बोला - 'सर, मुझे जरा ऊपर प्रशासन में काम है। फिर मुझे मार्केट से एक बुक शॉप से किताब भी खरीदनी है। जाऊँ?' 
फर्नांडिस की बाछें खिल गईं। बोला - 'मार्केट जाओगे समर्थ? ये लो...' और बुद्धू तो बेहद हैरान था कि फर्नांडिस ने एक चवन्नी उसकी तरफ बढ़ा दी है। बुद्धू प्रश्नसूचक निगाहों से उसे देखने लगा तो फर्नांडिस ने कहा - 'चार आने। किसी जनरल स्टोर से मेरे लिए काले जूतों के तस्मे ले आना!' 
बुद्धू के तन-बदन में आग लग गई। जल्दी में बाहर जाते-जाते बोला - 'आपको तमीज नहीं है सर! आप कैसे आ गए इस विभाग में? कैसे क्लास वन बन गए! मेरे लिए तो पहेली सी है। सच कहते हैं लोग, सरकारी दफ्तर में घोड़े-गधे सब एक होते हैं... और ऐसा कहकर बुद्धू कुछ घबराया हुआ भी और तेज-तेज चलता कंप्यूटर एरिया से ही बाहर खिसक गया, फर्नांडिस की प्रतिक्रिया भी न देखी। 
गलियारे में चलते-चलते बुद्धू को लगा कि सचमुच, वह अब इस नौकरी से उकता सा गया है, पर मजबूरी है न। फिर अगले दिन देखा तो फर्नांडिस की ही नाइट ड्यूटी लगी है! बुद्धू को कल का ही गुस्सा था। पर दस बजे तक भी फर्नांडिस ड्यूटी पर नहीं आया तो बुद्धू ने सोचा था अगर उसे नहीं आना तो बता दे और वह नजदीक ही क्वार्टर में से किसी को ओवरटाइम पर बुला लेगा। ऐसा करना भी एक अनिवार्य धर्म सा है! हालाँकि अगर कोई नहीं आए तो भी यहाँ के काम में कोई फर्क पड़ने वाला नहीं है, पर अगर वैकेंसी हो जाए और किसी को भी ओवरटाइम पर न बुलाया जाए तो भी बुद्धू की मुसीबत खड़ी होते देर न लगे! स्टाफ की गालियाँ सुननी पड़ती हैं सो अलग। उसने तो हाल ही में एक मजेदार बात भी सुन रखी थी कि दूसरी बिल्डिंग में एक असिस्टेंट बग्गा जी की रिटायर होने वाले दिन सुबह की ड्यूटी थी, पर उन्हें पता चला कि एक-दोहपहर की ड्यूटी वाला एक व्यक्ति नहीं आ रहा सो लड़-झगड कर आखिरी दिन भी एक ड्यूटी ओवरटाइम पर लगवा ही दी। शाम को उनका फेयरवेल भी हो गया पर उससे भी ज्यादा मजेदार बात यह कि उसी दिन रात की ड्यूटी में भी एक वैकेंसी थी सो वह लड़ने लगे कि अभी बाकी के चार घंटे उन की नौकरी है सो वे चार घंटे भी किसी तिकड़म से एक्सट्रा ड्यूटी करके ही गए! इन इमारतों में जो थोड़ी बहुत एफीशेंसी है वह बस इस ओवरटाइम नाम के देवता की शक्ति पर टिकी है...! 
उसने एक लॉगबुक में कहीं से फर्नांडिस के घर का फोन नंबर ढूँढ़ निकाला और मिलाया। फोन फर्नांडिस की बीवी ने उठाया और बुद्धू की बात समझते ही बोली - 'वो तो ड्यूटी के लिए पौने आठ बजे ही तैयार होकर निकल गए!' बुद्धू हैरान था और चुपचाप सस्पेंस में बैठा रहा। यहाँ यह भी विचित्र बात थी कि क्लास वन नहीं आए तो बैच को पूरा करने के लिए किसी भी पोस्ट के व्यक्ति को ओवरटाइम पर बुला लो। आज भी हुआ यह कि पिछली बार की तरह फर्नांडिस साहब आए ग्यारह बजे! पिछली बार की नाइट में तो बुद्धू ने देखा था कि जब वह बमुश्किल पाँच से सात बजे तक रेस्ट करके कंप्यूटर हॉल में आया था तो कंप्यूटर के दो पार्ट्स के बीच बड़े भद्दे तरीके से फर्नांडिस खड़ा था और उसके कच्छे का नाला बाहर की तरफ ही लटक रहा था, जैसे गाँव में कोई ट्यूबवेल- ट्यूबवेल के सामने नहाने को तैयार खड़ा हो। फर्नांडिस टाँगों में फँसाई अपनी पैंट को ऊपर खींच रहा था और पैंट का पौंचा उसके पाँव के अँगूठे में कहीं फँस रहा था। फिर किसी प्रकार उसने पैंट पहन ली तो फटाफट शर्ट भी पहनकर बिस्तर लपेटकर अपने लॉकर में पटक आया। एकदम मशीनी अंदाज में लौटा और अपना हेलमेट, टिफिन बॉक्स वगैरह उठाए जूते पहनकर खिसक भी गया! बुद्धू इस फर्नांडिस नाम के सैंपल को देख-देख कभी मन ही मन हँसता था तो कभी रोचक तरीके से साथियों को उसकी बातें बताता भी था। सब हँसते हुए उससे कहते थे - 'उसके बैच में जाने से सब कतराते हैं। कोई काम नहीं करता वह। मुफतखोर साला!' 
आज बुद्धू ने खुद को थोड़ा नियंत्रण में कर लिया और मुस्करा कर फर्नांडिस साहब से पूछा - 'मैंने तो आपके घर में फोन किया क्योंकि सोचा था कि आप न आने वाले हों तो किसी को ओवरटाइम पर बुला लूँ। भाभी जी तो बोली थीं आप पौने आठ बजे ही निकल पड़े थे!' 
फर्नांडिस हँस पड़ा और बोला - 'मैं पौने आठ ही निकला था। फिर अचानक नीचे ग्राउंड फ्लोर के फ्लैट में मकान मालकिन से गप्पें मारने बैठ गया। उसने कॉफी बनाई फिर अपने मायके की, ससुराल की, सब जगह की बातें बताती रही। मेरी जनानी में वो अकल नहीं है कि बैठ के गप्पें मारे!' बुद्धू चुप। आगे ज्यों ही फर्नांडिस ने फोन का रिसीवर उठाया कि बीवी से सुबह खरीदकर लाने वाली चीजों की लिस्ट बनवाए, बुद्धू किसी बहाने बाहर खिसक गया और अपने उन दोस्तों को ढूँढ़ने लगा जो किसी और कमरे में अब गीतों की एक मंडली बनाकर किसी टटपुंजिया गवैये का गीत सुन रहे थे। कोई छोटी सी ढोलक बजा रहा था तो कोई यूँ ही हाथ से ही चपटियाँ बजाता जा रहा था। वह टटपुंजिया गवैया था असिस्टेंट रे जो किसी जमाने टी.वी. या रेडियो या अन्य प्रोग्रामों में झक मारता रहता कि उसे भी गाने का चांस मिल जाए। पर अब यहाँ कभी-कभी रात की ड्यूटी में गाने लगता तो महफिल जम जाती - 'न मुँह छुपा के जियो, और न सर झुका के जियो, गमों का दौर भी आए तो मुस्करा के जियो...' 
बुद्धू ने पूछा - 'फर्नांडिस तो सुबह छ बजे ही खिसक जाता है, फिर पत्नी चीजों की जो लिस्ट उसे डिक्टेट कराती है, वह खरीदारी सुबह-सुबह कैसे करता है वह?' बुद्धू को याद आया कि पिछली बार जो उसने लॉग बुक के आखिरी पन्ने पर ही लिस्ट बना ली थी तो बड़े भद्दे तरीके से उस आखिरी पन्ने के ऊपरी हिस्से को टेढ़ा-मेढ़ा फाड़ लिया था। उसकी बात पर हँस पड़े सब - 'बैठ के गाना सुनो। अगला गाना जोरदार होगा। फर्नांडिस के चक्कर में मत पड़ो। वह लिस्ट तो दोपहर बारह बजे तक उसकी जेब में ही रहती है। घर में नहा धोकर निकलता है कि अभी चीजें ले आता हूँ पर उतर कर...' 
'हाहा।' बुद्धू ऐसे हँस पड़ा जैसे एक राज की बात उसे भी पता हो, कुछ कॉमेडी कुछ तुक्केबाजी करता बोला - 'उतर कर नीचे मकान मालकिन के फ्लैट में गप्पें मारने लगता है और फिर थोड़ी देर बाद उसकी बीवी भी मुस्कराती हुई वहाँ पहुँच जाती है और इन से लिस्ट किसी प्रकार लेकर लपक कर बाहर से सब चीजें खुद ही खरीद लाती है!' 
'हाहा हाहा...' सब कहकहा लगाने लगे - 'समर्थ तो रिसर्च स्कॉलर बन गया है। अपने बॉस की पूरी जिंदगी की रिसर्च भी कर लेगा...' 
'और डायरी में नोट भी करता जाएगा...' 
पर बुद्धू को गुस्सा आने लगा, बोला - 'ऐसा मनहूस सा आदमी भी कोई बॉस होता है!' 
सब कहते - 'उसके बैच में लग गए न, तो तेरा सी.आर. लिखेगा समर्थ! ऐसा रद्दी आदमी! बच के रहा कर! ऐसी शक्लों को इग्नोर किया कर!' यहाँ एक जोक यह भी चलता है कि एक बार किसी ऑफिसर ने किसी का सी.आर. लिखना चाहा और वह लिखना चाहता था कि 'वह मेहनत करता है', यानी 'ही वर्क्स हार्ड' पर उसने लिख दिया 'ही वर्क्स हार्डली!' सुनने वाले कहकहा मार कर बेचारे फर्नांडिस पर शक करते - 'जरूर यह सी.आर. फर्नांडिस ने लिखा होगा!' 
बुद्धू ने एक दिन सबसे कहा - 'हमें भी इन ऊपर वालों का सी.आर. लिखने का मौका मिलना चाहिए!' और सब ने इसी बात पर एक कहकहा सा मार दिया! बुद्धू के जोक सबको पसंद आने लगे थे। 
इधर हाई बी.पी. मदनलाल को किसी प्रकार उपेक्षित करके मन से ही निकालकर बुद्धू ने जनरल ड्यूटी की अपनी सीट पर थोड़े ही समय में सब फाइलें करीने से लगा दीं और चुपचाप एक तपस्वी की तरह हर फाइल को पढ़ता और काम करता। उसके पास कोई असिस्टेंट भी नहीं था और वह हर पत्र पर खुद ही नोट बनाता और खुद ही डायरेक्टर देसाई के पास ले जाता। देसाई इस आदमी की समर्पण भावना पर चकित था कि इसकी फाइलें ले आने वाला चपरासी ही अपनी सीट से नदारद रहता है पर यह हर फाइल खुद ही यहाँ तक लाता है। न कोई असिस्टेंट, न चपरासी, पर इसकी सीट का काम रुकता ही नहीं। इससे भी ज्यादा मजेदार बात यह कि इसे अगर डायरेक्टर द्वारा अनुमोदित पत्र टाइप कराने हों तो यह दूसरों की तरह उन्हें जनरल सेक्शन भेज कर हाथ पर हाथ धरे लंबे इंतजार में नहीं बैठा रहता कि अगली पतझड़ तक तो पत्र टाइप होकर आ ही जाएँगे, तब देखी जाएगी! यहाँ जनरल सेक्शन भी एक कल्ब जैसा है। अलग-अलग सेक्शनों से आए पत्र टाइप को पड़े रहते हैं पर टाइप करने वाली मैडम अमिता तो सीट से ही गोल रहती है। कभी-कभी अपनी सीट पर मौसमियाँ रखकर सबको काट-काटकर खिलाती है और मुस्कराती हुई खुद भी खाती है। आखिर तीन बजे दो-एक पत्र उठाकर मानो सूँघने सी लगती है। मन करे तो एकाध टाइप कर देती है या खाली कागज रोल पर चढ़ा कर पहली लाइन टाइप कर देती है और साढ़े तीन बजे ही अपनी दुकान बंद करके (सीट से काम समेटने का यही मुहावरा प्रचलित है यहाँ) पर्स उठाकर सबको बाइ करती चल भी पड़ती है। उसकी बाइ करती दोनों अंगुलियों में से तर्जनी पर कोई ब्राऊन सा धब्बा है, जिसे वह लकी स्पॉट कहती है...! वह खुद भी खासी अप टु डेट है और अपनी बनठन के प्रति खूब कांशस रहती है, उसकी मुस्कराहट भी फूल से बिखेर देती है, यह भी सर्वविदित है। बुद्धू इस अमिता के आगे लाचार सा है। उसे देसाई ने ही बताया था कि सरकारी विभाग में कुल दस प्रतिशत लोग गंभीरता से काम करते हैं। उनके पास काम नहीं होता तो भी काम ढूँढ़ लेते हैं। वे काम के खब्ती होते हैं। इन दसेक प्रतिशत लोगों के भरोसे ही समझो पूरे देश की विशाल सरकार चल रही है, बाकी सब इस सरकार रूपी जहाज के आराम पसंद मुसाफिर हैं समझो, जो एक क्लब की तरह कभी बाहर खेलते नजर आएँगे, तो कभी अंदर पीते-पिलाते! 
बुद्धू को कंप्यूटर पर काम करने का कुछ अनुभव हुआ था सो वह अपने डायरेक्टर देसाई के सारे पत्र खुद ही नीचे जा कर कंप्यूटर पर ही टाइप कर लाता है और फिर खुद ही जा कर उन से हस्ताक्षर करवा लाता है। और इससे भी बढ़िया बात यह कि अगर बुद्धू यह हस्ताक्षर किया पत्र नीचे अमिता मैडम को भेज दे कि इन्हें संबंधित पते पर भेजना है तो शायद पंद्रह दिन तक उसके पत्र उस ट्रे को ही सूँघते रह जाएँगे जिसमें वे पड़े हों। बुद्धू क्या करता है कि अलमारी में से लिफाफा निकालकर खुद ही संबंधित पत्र लिफाफे में डालता है और खुद ही उस पर गोंद लगाकर लिफाफा बंद करता है। खुद ही उस पर गंतव्य का पता भी लिखता है और जा कर अमिता मैडम की सीट पर रख आता है कि इसे दूसरी बिल्डिंग में बनी डिस्पैच सीट पर भेज देना प्लीज। अमिता मुस्कराती - 'सर, आप सचमुच इस कंट्री के कितने जेनुइन ऑफिसर हैं! चपरासी से लेकर ऑफिसर तक सारे काम करते हैं आप। हमारे पड़ोस में भी एक आदमी है जिसके बारे में लोग कहते हैं कि झाड़ू लगाने से लेकर राष्ट्रपति से मिलने तक सारे काम करता है सर। आप उससे कितना मिलते-जुलते हैं!' 
बुद्धू मुस्कराता है, कहता है - 'शुक्र कि मुझे यहाँ झाड़ू-वाड़ू नहीं लगाना पड़ता। तब शायद नौकरी छोड़कर भाग जाता। न ही राष्ट्रपति से मिलने का मुझे कोई स्वर्ण अवसर चाहिए होता है। यहाँ तो मैं सी.डी. से भी नहीं मिल पाता। यहाँ तो मैं आपसे ही मिल लेता हूँ तो समझता हूँ मैं राष्ट्रपति से मिल लिया!' अमिता खूब हँसती और कहकहे लगाती, कहती - 'सर कितनी न अच्छी नेचर है आपकी! आपसे मिलकर मुझे हमेशा अच्छा लगता है सर!' 
बुद्धू मन ही मन कहता - 'और आपसे मिलकर मेरे सामने इस पूरी की पूरी सरकार का लाइव टेलीकास्ट हो जाता है!' 
इस फ्लोर के अंत में बने कंप्यूटर हॉल के साथ एक बड़े कमरे में अलमारियों में डेटा के बहुत सारे टेप रखे हैं। बुद्धू को उनका चार्ज भी मिल गया... और अब यह ऑर्डर आया है कि जो 'डेटा स्टेशन' है उसमें एक और छोटा कंप्यूटर लगेगा सो पूरा का पूरा 'डेटा स्टेशन' ही शिफ्ट हो जाएगा! इसके लिए ऊपर सी.डी. से अप्रूवल लेकर तीसरी मंजिल पर ही एक कमरा तय किया गया है। बुद्धू के पसीने आने लगे। वे सारी अलमारियाँ खाली करवा कर नीचे तीसरी मंजिल पहुँचवाना और फिर उनमें डेटा के सारे टेप उसी क्रम और करीने से रखना जिस क्रम और करीने से वे यहाँ रखे हुए हैं! उफ! देसाई और बुद्धू खुद वर्तमान 'डेटा स्टेशन' का मुआयना करने आए। सी.डी. के साथ हेडक्वार्टर में भी तीन ए.सी.डी. हैं सो उनमें से एक ए.सी.डी. भी बुद्धू और देसाई के साथ आ गया मुआयना करने। 
देसाई ने ए.सी.डी. आर चंद्रा को पहले ही बता दिया था - 'समर्थ के अलावा कोई भी और इस इतने भारी काम की ओर नजर उठाकर देखेगा भी नहीं। अलमारियों के लिए स्किल्ड कंटिंजेंट मजदूर बुलाने पड़ेंगे और फिर नीचे समर्थ उन से अलमारियाँ करीने से लगवा देगा। आर चंद्रा ने बुद्धू की प्रशंसा करते हुए उसी से मजाक में डायरेक्टरों के बीच प्रचलित वही बात दुहराई - 'अपनी सरकार कुछ ऐसे चलती है कि यहाँ जो काम करे उसका भी भला और जो न करे उसका भी भला! हाहा!' फिर उसने यह भी कहा - 'यहाँ कुछ लोग काम ढूँढ़ लेते हैं या काम उन्हें ढूँढ़ लेता है और कुछ लोग ऐसे हैं कि काम न करने के बहाने उन्हें ढूँढ़ लेते हैं!' बुद्धू भी हँस पड़ा। 
उस ने वह सारा 'डेटा स्टेशन' शिफ्ट तो करवा दिया, लेकिन दरअसल एक मजदूर की तरह खुद भी मेहनत करके बुद्धू को एक अभूतपूर्व आनंद सा महसूस होने लगा था। आर. चंद्रा ने तो सेक्शन के हर डायरेक्टर हर क्लास वन को बुलाकर यहाँ बुद्धू की प्रशंसा में जमघट्टा सा बना दिया और एक-एक से कहने लगा - 'दिस इज हाउ टु वर्क। ही इज द जेम ऑफ जेंस इन अवर सेक्शन!' सब क्लास वन और डायरेक्टर बुद्धू की तरफ देख-देख उसकी प्रशंसा भी करते और पीठ भी थपथपाते। बुद्धू को खूब अच्छा लगता और उसे लगता कि यह अच्छा काम ही उसकी एक प्रकार से आत्मकथा है, यही कुछ अच्छा ही उसके विभाग की बायोग्राफी का अच्छा हिस्सा है! जब अलमारियाँ नीचे पहुँचनी शुरू हो गईं तब बुद्धू ने क्या किया कि हर अलमारी के टेप उसी अलमारी के सामने ही जमीन पर रखवा दिए ताकि जमघट्टे में उलझन न हो जाए कि कौन से टेप किस अलमारी के थे। पर टेप्स को अलमारियों में लगाए कौन? कोई क्लास फोर इसके लिए तैयार ही नहीं था! सब बहानेबाजी में एक्सपर्ट थे कि टेप्स तो हमें पढ़ने ही नहीं आते! कौन सा कहाँ रखना है, यह भी हमें क्या पता समर्थ सर! पर यह काम खुद बुद्धू ने बतौर एक तपस्या के अपने सर ले लिया। उसने इस नए 'डेटा स्टेशन' में जमीन पर रखे जा चुके टेप एक-एक करके करीने से अलमारियों में खुद लगाए। कभी इसके लिए उसे जमीन पर पल्थी मारकर बैठना पड़ा, तो कभी उठकर खड़े-खड़े अलमारी में टेप लगाना पड़ा। कभी किसी कुर्सी पर बैठकर बीच के खानों में टेप फिट करता बुद्धू। करीब चालीस अलमारियाँ थीं और ऊपर फाइल वर्क और देसाई साहेब को अटेंड करने से जब भी फुर्सत मिलती वह नीचे आ जाता और टेप लगाता रहता। इन पंद्रह दिनों में उसे जाने कितनी बार पल्थी मारनी पड़ी या खड़ा होना या बैठना पड़ा। उसे कुछ होश न था। एक-एक अलमारी पर नए स्टिकर लगाए उसने और लिखा कि कौन से टेप किस काम के हैं और कब के? सब जानते थे कि बुद्धू एक ऐसा व्यक्ति है जो काम के लिए किसी पर निर्भर नहीं रहता। बुद्धू वो शख्स है जो जरूरत पड़ने पर खुद ही डिस्पैच सेक्शन जाता है कि यह पत्र अभी तक डिस्पैच क्यों नहीं हुआ और जरूरत पड़ने पर वह कैशियर तक जा कर पता करता है कि जो चेक उसने जमा कराया था वह अभी तक क्लीयर क्यों नहीं हो पाया? दो-तीन बार तो बुद्धू को पोस्ट ऑफिस भी जाना पड़ा कि एक रजिस्ट्री महीना भर पहले की गई हुई है पर संबंधित ऑफिस में वह पहुँची ही नहीं, उसका क्या हुआ वगैरह-वगैरह। 
बाकी सब लोग ये सारे काम पंडितों की तरह अपनी सीट पर बैठे-बैठे ही कर लेते हैं, कहीं जाना उन्हें ड्यूटी में शामिल लगता ही नहीं। कोई पत्र डिस्पैच हो न हो या कोई रजिस्ट्री पहुँचे न पहुँचे, उनका काम है फोन करना या कोई फाइल-वाइल दौड़ा देना। पर बुद्धू एक तपस्वी सा है जो इस बिल्डिंग से उस बिल्डिंग इन सारे कामों के लिए जरूरत पड़ने पर आता जाता रहता है। एक दिन तो बुद्धू को एक बुजुर्ग डायरेक्टर को देखकर खूब हैरानी सी हुई। वह एक बिल्डिंग से दूसरी बिल्डिंग जा रहा था कि उसने देखा वह डायरेक्टर जो रिटायर होने वाला है, बहुत धीमे-धीमे चल रहा है और उसने जाने कैसे, बड़ी कलाकारिता से कम से कम पंद्रह पुस्तकें अपनी बाँहों में थाम रखी हैं! पुस्तकों का वह टेढ़ा-मेढ़ा सा मीनार उसकी छाती से टेक लगाए उसकी ठुड्डी के दबाव से टिका हुआ! कोहनियों में खासा दर्द हो रहा होगा, फिर भी मुस्करा रहा है। बुद्धू हैरान था। आस-पास के लोगों के लिए वह खासा चलता-फिरता कार्टून लग रहा होगा। 
वह लपक कर उस डायरेक्टर डैनियल तक पहुँचा और बोला - 'सर, ये इतनी सारी पुस्तकें आप कहाँ लिए जा रहे हैं? मैं आपकी मदद करूँ?' डैनियल ने मुस्कराहट जारी रखी और धीमे-धीमे आगे बढ़ता बोला - 'अगले महीने रिटायर हो रहा हूँ, ये लाइब्रेरी में देनी हैं। किसी को कहता तो दो-चार सुननी पड़तीं। सो मैं खुद ही ले जाऊँ तो हर्ज क्या है।' बुद्धू ने बहुत कोशिश की कि डैनियल से कुछ किताबें लेकर वह उसके साथ लाइब्रेरी तक जाएँ पर डैनियल भी जिद पर था, बोला - 'अपना काम खुद करना कोई इन्सल्ट नहीं मि. समर्थ, आप जाओ, बहुत शुक्रिया।' बुद्धू ने आ कर सेक्शन में दो-एक को झाड़ा जो खिड़की से यह नजारा देख हँस रहे थे। बुद्धू बोला - 'डैनियल तो पूरे जीवन को परिभाषित कर रहा था भाई! नौकरशाही के इस तंत्र में ऊपर से नीचे तक फाइल ही फाइल है, प्रोसीजर ही प्रोसीजर, पर एक 'व्यक्ति' होकर काम करने का तो कल्चर ही नहीं है यहाँ। सबके सब सिस्टम के पुर्जे हैं बस, काम से कोई रागात्मक लगाव नाम की चीज है ही नहीं। आप लोग हँस इसलिए रहे हो कि डैनियल अगर चाहता तो एक-दो चपरासी या असिस्टेंट वगैरह साथ ले लेता बल्कि उनके हाथ भिजवा देता, पर जो सिस्टम हमारे अंदर पनप रहे निकम्मियत के पौधे को पानी देता जाता है वह किसी की चंद पुस्तकें उठाकर पुस्तकालय में कैसे दे आएगा! इसलिए डैनियल खुद ही चल पड़ा और उसके इस प्रकार चल पड़ने में सिस्टम के प्रति एक अजीब मनमोहक सी तटस्थता थी न, जो आप लोगों की नजरों से अनदेखी रह गई!... 
...कोई-कोई बुद्धू को इस तरह अलमारियों में एक-एक टेप डालते देखता तो सोचता ऑफिस में कोई मूर्ख आदमी आ गया है, कि ऑफिस को एक मुफ्त का चपरासी मिल गया है, या मजदूर! पर बुद्धू को एक नजर अपनी स्थिति देखने पर यही लगता कि नहीं, जो वह कर रहा है वही सही है। यह सिस्टम तो ठीक होगा ही नहीं, तो क्या कोई काम ही नहीं करेगा? एक दिन एक निकम्मा सा ड्राफ्ट्समैन प्रेमसिंह यूँ ही उसके पास टपक आया, बोला - 'समर्थ सा'ब, ये जो पट्ठा मदनलाल है न, आप उसकी परवाह बिलकुल न किया करो। 
मैंने तो एक बार उसे एक डंडा सा उठाकर उसके चूतड़ों पर दे मारा था! कह रहा था ड्राफ्ट्समैन का यहाँ ओवरटाइम नहीं लग सकता! मैं एक छोटी बेंत सी कहीं से ले आया और दाड़-दाड़ा! दे मारी साले की... पर। यह गर्मा गया था और जानते हैं क्या किया उसने? ह ह...' प्रेमसिंह हँसने लगा, 'जा कर पोलिस थाणे बैठ गया रपट लिखवाने! वहाँ से एस.एच.ओ. ने फोन पर प्रशासन की ही पूछताछ कर दी कि आपका कोई ऑफिसर रिपोर्ट लिखवाने यहाँ आ गया है! ऑफिस से वो झाड़ पड़ी इसे कि मैं क्या बताऊँ? कि ऑफिस की बात पोलिस थाणे ले क्यों गए आप?' अभी प्रेमसिंह यह बात बता ही रहा था कि बुद्धू के बंदोबस्त का मुआयना करने खुद मदनलाल आ गया। अपना रोब गालिब करता सा यूँ ही बुद्धू से बोला था - 'जल्दी-जल्दी करवाना है यह काम!' और बुद्धू जब तक कुछ कहता मदनलाल की नजर पड़ गई किसी अलमारी के पीछे टेप्स को पढ़ने के बहाने जा छुपे प्रेमसिंह पर! इससे अगला क्षण देखने योग्य था। मदनलाल तो दुम दबा कर उसी दम वहाँ से खिसक गया और हँसी के मारे बुरा हाल होने लगा बुद्धू जैसे शरीफ आदमी का! 
ऐसे ही, एक जंगल की तरह यह दफ्तर चल रहा है। सब कुछ सामान्य सा चल रहा था कि दफ्तर में एक और घटना की चर्चा कमरे-कमरे होने लगी। सेकंड फ्लोर पर एक डायरेक्टर हैं कृष्णन जिन का अचानक एक ए.सी.डी. के.के. सिंह से झगड़ा चल पड़ा था। के.के सिंह ने कृष्णन को वार्निंग दी थी कि 'मैं आपके सारे चैंबर की तलाशी कराऊँगा और आपको डिसमिस कराऊँगा।' उनके झगड़े का और के.के. सिंह की उससे दुश्मनी का कारण कभी भी किसी को पता तक नहीं चल पाया और सब केवल अपनी-अपनी अटकलें सी लगाते रहे थे। इतना जरूर था कि के.के. सिंह चाहता था कि कृष्णन उसकी प्रेस्टीज के नीचे दब जाए। तब एक दिन एक तमाशा देख दफ्तर में खूब कहकहे गूँजने लगे, जैसे दफ्तर न हो कोई मदारी का खेल सा हो! कृष्णन के कमरे के बाहर ताला लगा था और कृष्णन खुद अंदर ही बैठा हुआ काम कर रहा है, यह आभास लोगों को हुआ तो उसके कमरे के बाहर बड़ा सा जमघट्टा-इकट्ठा हो गया। कोई कहने लगा - 'आत्महत्या तो नहीं कर रहा साला!' पर नहीं, कृष्णन ने कल शाम को ही क्या किया था कि काम पूरा होते ही वह पहले साथ के कमरे में झाँक आया था? वहाँ के सब लोग साढ़े तीन-चार बजे ही खिसक गए थे। कृष्णन ने उस कमरे की एक खिड़की भी खुली देखी। फिर वह चुपचाप अपने कमरे में आया और अपने कमरे की खिड़की भी पूरी तरह खुली रखी और बाहर आ कर अपने कमरे को लॉक करके चाबी अपनी जेब में रखकर घर चला गया। अगली सुबह बहुत जल्द आ कर वह साथ के खुल चुके कमरे की खिड़की फलाँग कर बाहर बने चलने के संकरे से रास्ते से चलता अपने कमरे वाली खिड़की फलाँग कर अपनी सीट तक पहुँच गया! यहाँ सुबह और शाम कमरों के ताले सिक्युरिटी से आया एक चौकीदार लगाता है पर कुछ डायरेक्टरों ने अपनी चाबियाँ अपने पास रख रखी हैं सो कृष्णन के कमरे की चाबी भी उसी के पास थी। 
एक डायरेक्टर इस प्रकार बाहर ताला लगाकर अंदर काम करने की हरकत सिर्फ इस डर से कर रहा है कि कहीं के.के. उसके कमरे की तलाशी उसकी उपस्थिति या अनुपस्थिति में न करवा दे, यह देखकर बाहर इकट्ठा भीड़ में कोई हँस रहा था तो कोई अफसोस कर रहा था। डायरेक्टर देसाई ने क्या किया कि अपने कमरे से कृष्णन को फोन करके खूब लताड़ा कि 'यह क्या मेथड है। क्या यह एक डायरेक्टर की गरिमा के मुताबिक है?' 
कृष्णन कुछ नहीं बोला था और चुपचाप फोन रख दिया था। दोपहर किसी को खिड़की फलाँग कर दूसरे कमरे की खिड़की से चाबी देकर कृष्णन ने अपना कमरा खुलवा लिया था और अंदर सामान्य तरीके से काम करता रहा। पर कृष्णन और के.के. की वह लड़ाई रुकी नहीं। देसाई कृष्णन के कमरे में आ कर बात कर गया था कि इसे सीधे तरीके से निपटाओ और मिनिस्ट्री को कुछ लिखकर देना है तो लिखकर दो! पर हुआ कुछ नहीं, और आखिर जाने कैसे एक दिन के.के. का तिकड़म चल ही गया और उसकी ऊपर तक पहुँच के दबाव में कृष्णन डिसमिस ही हो गया! पूरे दफ्तर में तहलका सा मच गया। क्या एक डायरेक्टर बिना गंभीर चार्ज के डिसमिस हो सकता है? उसके विरुद्ध कोई इल्ज़ाम साबित तो हुआ नहीं! पर मिनिस्ट्री तक के.के. की पहुँच थी या जाने क्या माजरा था। कृष्णन कई दिन गायब भी रहा। किसी से भी मिलने की उसने कोशिश नहीं की और एक दिन चमत्कार की तरह वह वापस अपने कमरे में चुपचाप काम करता नजर आ रहा था! दफ्तर ने चैन की साँस ली और कोई पता कर आया कि यह किसी मंत्री का पूर्व सहपाठी रहा था विश्वविद्यालय में। उसी पुरानी दोस्ती का वास्ता देकर वह किसी प्रकार अपनी नौकरी बचा लाया और अपने खिलाफ झूठी सच्ची सब फाइलें क्लोज करवा लाया। फिर दफ्तर में आ कर उसने सबसे केवल यही कहा कि के.के. बहुत प्रेस्टीज वाला बनता है। जरा सी अनबन और बेइज्जती में उसने इतना बड़ा कदम उठा लिया और मुझे डिसमिस तक करा दिया! पर अब मैं अधिक समय ऐसे विभाग में नहीं रहूँगा। और सचमुच एक महीना होते न होते कृष्णन ने रिटायरमेंट भी ले ली और अपने बेटे के पास कनाडा चला गया। 
नए प्रधानमंत्री ने कंप्यूटरीकरण से नया उत्साह फूँक दिया था। देश में अब अट्ठारह वर्ष की आयु वाले भी मतदान कर सकेंगे। इधर उसने सरकारी विभागों में हफ्ते में छ की बजाए पाँच वर्किंग डे कर दिए तो लोग प्रसन्न से हो गए। अब तो शनिवार-रविवार दो दिन की छुट्टी। अमिता बोली थी - 'सर, एक प्रकार से अच्छा हुआ न, देश की बिजली बचेगी। शायद इसीलिए किया गया है यह बंदोबस्त। नए प्रधानमंत्री दूसरों की तुलना में युवा हैं। उनके अंडर यह हमारा इतना करप्ट और निकम्मा सिस्टम खूब प्रोग्रेस करेगा न?' 
बुद्धू कहता - 'जरूर। पर आप जो मौसमियाँ लाती हो, वो कम हो जाएगी न!' अमिता खूब कहकहा लगाती। बाकी सबका भी हँस-हँसकर बुरा हाल हो जाता। 
दफ्तर तो बेनीफिट पर चलता। पहले जब बुद्धू ने दो घंटे का नकली ओवरटाइम क्लेम किया था तब ओवरटाइम का रेट दो रुपये सत्तर पैसे था। अब वह हो गया तीन पचासी। हालाँकि बुद्धू अब गजेटेड ऑफिसर है सो उसे कोई ओवरटाइम नहीं मिल सकेगा। पर जिन्हें मिलता है, वे सब खुश हो गए। जब-जब कोई बेनीफिट मिलता है तब तब सबको लगता है देश तरक्की कर रहा है, वर्ना सरकार को गालियों की बौछार मिलती है। अचानक एक ऑर्डर आ गया - 'देश का कोई भी पूर्व प्रधानमंत्री या पूर्व राष्ट्रपति वगैरह मरेगा तो शिफ्ट में आने वालों को कोई ओवरटाइम नहीं मिलेगा।' पहले यह होता था कि कोई राष्ट्रपति चल बसे या प्रधानमंत्री, चाहे वर्तमान या भूतपूर्व, तब भी शिफ्ट ड्यूटी का काम चलता रहता था, बाकियों को भले एक दिन की छुट्टी मिल जाएँ, पर शिफ्ट में सबको ही डेढ़ गुनी दर से ओवरटाइम मिलता और ऑफिसरों डायरेक्टरों को कॉम्पेंसेटरी ऑफ मिलता। अब भूतपूर्व के मामले में वह बंद हो गया तो सरकार को मिल रही थीं गालियाँ। सरकार कुछ ऐसी है कि कर्मचारियों की तालियों और गालियों की आदत डालकर ही चलती है। यह सिस्टम पहले ही था कि अर्जित छुट्टियाँ इकट्ठा हो जाए तो रिटायर होने पर उतनी छुट्टियों के बराबर वेतन भी मिलेगा। पर अधिक से अधिक आठ महीने का। अब डिमांड चल पड़ी थी कि आठ महीने बहुत कम हैं। पैंतीस-पैंतीस साल की नौकरी में दस महीने तो होने ही चाहिए! सो अब इस अगले बेनीफिट का इंतजार था सबको। अमिता तो देश के बारे में चिंतन करती ही रहती थी और मौसमियाँ भी बाँटती रहती। बुद्धू सर से कहती - 'सर, एक प्रकार से यह अच्छा है न, पहले लोग चार-चार महीने छुट्टी लेकर बैठ जाते थे। पर अब आखिर में आठ महीने या दस महीने की तनख्वाह पाने के लोभ में लोग छुट्टियाँ लेंगे ही नहीं न! फिर तो दफ्तर में ज्यादा काम होगा न!' 
बुद्धू अमिता के लॉजिक की दाद देता। पर अमिता से कहता - 'आपकी सोच देशभक्तों जैसी है, इस पर मुझे गर्व है। पर लोग छुट्टियाँ लेंगे ही नहीं तो आपको ज्यादा मौसमियाँ खिलानी पड़ेंगी न!' अमिता हँस पड़ती और गदगद सी एक पूरी की पूरी मौसमी बुद्धू सर के आगे रख देती - 'लो सर, आपकी तो बातों पर ही मैं कुर्बान जाऊँ!!' 
इधर बुद्धू को तो कृष्णन के अचानक डिसमिस होने और फिर लौटने और चले जाने की बात ही पहेली सी लगती और उसे यह भी लगता कि यहाँ तो सबके लिए अधिक से अधिक पैसा कमाना भी भगवान की प्राप्ति जैसा हो गया है। पर एक दिन बुद्धू का दिल बेहद टूट सा गया। वह उस दिन किसी कारण आधी छुट्टी पर था और दोपहर दो बजे दफ्तर के गेट में प्रविष्ट हुआ तो दफ्तर का माहौल कुछ-कुछ दर्द भरा सा था। गेट से थोड़ा ही दूर उसे ड्राफ्ट्समैन प्रेमसिंह मिला। बुद्धू को आज पहली बार वह जाहिल सा व्यक्ति भी संतप्त सा लगा। बुद्धू को देखते ही प्रेमसिंह बोला - 'उधर दूसरी बिल्डिंग में डी.सी. राना ने आत्महत्या कर ली!' 
बुद्धू स्तब्ध था - 'राना ने! वह तो बहुत शरीफ आदमी था! क्या हुआ?' 
प्रेमसिंह बोला - 'यही बात है। शरीफ था इसीलिए खुद मरा। वर्ना जो उसके साथ हो रहा था वह किसी और के साथ होता तो बदमाशों को खुद मौत के घाट उतार देता वह।' कहकर प्रेमसिंह संतप्त सा ही कहीं चला गया। आत्महत्या साढ़े दस बजे हुई थी और बुद्धू को पता चला कि दूसरी बिल्डिंग के एक सेक्शन के लोगों ने अपनी कोई लॉट्री-वाट्री शुरू की थी। एक दिन उसी लॉट्री के पाँच हजार इधर-उधर हो गए। हुआ यह कि उस दिन राना वाले कमरे में तनख्वाह बँट रही थी। उसी टेबल पर एक और कुर्सी डाले श्यामल मुखर्जी भी बैठा था और जिस-जिस को तनख्वाह मिलती जाती वह लॉट्री के दो सौ रुपये श्यामल मुखर्जी को देता जाता। यहाँ हर महीने किसी न किसी ऑफिसर की बारी होती है कि वह तनख्वाह बाँटे। शाम साढ़े पाँच बजे कमरा लगभग खाली हो गया था और श्यामल मुखर्जी वाशरूम की तरफ चला गया था। तनख्वाह बाँटने वाला ऑफिसर शुक्ला बाकी बचे नोट गिनने लगा था। पर जाने कैसे हुआ यह सब... या तो शुक्ला के बाँटते-बाँटते पाँच हजार कम पड़ गए या कोई और ही 'सबसे बड़ा आदमी' वे रुपये शुक्ला-वुक्ला की नजर बचाकर चंपत हो गया। श्यामल मुखर्जी लौटा तो शुक्ला कैशियर को बाकी पैसे वापस देने जा चुका था और कमरे में बैठा था सिर्फ डी.सी. राना जो दिन भर वहाँ था ही नहीं। वह तो आज इतनी देर लोकल टूर पर बाजार गया था और अपने सेक्शन की काफी लोकल परचेज कर लाया था। श्यामल मुखर्जी का अब कहना था जब आखिर में था ही सिर्फ राना तो वे रुपये आखिर गए कहाँ? 
राना के बुरे दिन आ गए। उसे रोज टॉर्चर दिया जाता रहा। जिनके पैसे थे उन सबका ग्रुप उसके पीछे पड़ गया। राना ने गीता की कसम खाई, कान पकड़े और झुककर जमीन से नाक भी रगड़ी और बोला कि रुपये उसने नहीं चुराए। पर श्यामल मुखर्जी मान नहीं रहा था। अब भी वही हुआ। राना की शिकायतों की ऐप्लीकेशनों का पुलिंदा इकट्ठा हो गया फाइलों में, पर उसे हर अथॉरिटी यही बताती रही कि विभाग कर्मचारियों के व्यक्तिगत झगड़ों में नहीं पड़ सकता। राना मंत्रालय भी चला गया किस्मत आजमाने। और मंत्रालय अक्सर विभाग से आई शिकायतें विभाग के ही मुँह पर 'उचित कार्रवाई के लिए' दे मारता है। खुद कोई तकलीफ लेना उसे प्रोसीजर के खिलाफ लगता है। और यह 'उचित कार्रवाई' दफ्तर में यही हुई कि राना की सब ऐप्लीकेशनें एक फाइल में बंद करके रख दी गईं। नतीजतन उसने आज सुबह साढ़े दस बजे, इससे पहले कि उस कमरे का कोई भी आए, अपने कमरे की ही खिड़की से बाहर निकलकर उस संकरे रास्ते पर खड़े होकर पाँचवीं मंजिल से नीचे सड़क तक छलाँग लगाई और अपने जीवन का अंत कर दिया। इसके बाद सभी उचित कार्रवाइयाँ पूरी की गईं। एस.एच.ओ. ऑफिस में आया। वह राना की फाइलों को सूँघ गया, लिखे गए वाक्यों के कुछ सैंपल भी ले गया ताकि इन दिनों मरने वाले की मनःस्थिति का पता चल सके। एक प्रशासन डायरेक्टर और सतर्कता अनुभाग के कुछ वरिष्ठ अधिकारीयों ने बैठकर अच्छी-भली 'डॉक्यूमेंट्री' तैयार कर दी। मामला विभाग की प्रेस्टीज के नीचे दफना दिया गया। सबको बड़ी सुरक्षा महसूस हुई। शायद फाइलों में ही कहीं राना की आत्मा भी दबी रह गई हो पर उसकी कराह की आवाज मंत्रालय तक न जा सकी हो। यहाँ सिसकती आत्माओं की सिसकियाँ कौन सुनता है? 'इसी का नाम तो सिस्टम है भाई!' प्रेमसिंह का अंदाज तो बकने जैसा होता है पर आज जाने कैसे, वह संतुलित सा सबको कुछ न कुछ बताता आ रहा है कहीं से? 
