
13 . 
बुद्धू अब एक बार फिर ट्रेन में बैठा है। ट्रेन के प्रथम श्रेणी के डिब्बे में वह दफ्तर के दौरे पर दूसरी बार जा रहा है। 
अब तक कई परिवर्तन आ गए हैं। अंजली की शादी हो गई है। सबसे बड़े भाई मनीष विदेश चले गए हैं। अनामिका काफी हल्का महसूस कर रही थी कि अचानक यह बुद्धू का मामला मानो उसके लिए एक नया होम वर्क बन गया। 
ऋजु अंजली की शादी पर बिटिया को लेकर आई थी। अनामिका ने बुद्धू से कहा था कि आखिर वह घर की मेंबर है। ऐसे सेपरेशन अच्छा नहीं लगता। पर मन ही मन अनामिका का भी हृदय परिवर्तित सा होने लगा था। शादी निपट गई तो अनामिका ने सोचा कहीं बुद्धू को ऋजु का भाई कोई नुक्सान न पहुँचाए। उसके वे पहले वाले भाव भी लौट आए थे कि उसकी ही एक अधीनस्थ कर्मचारी ने उसके भाई को फाँस लिया और ऑफिस में उसकी बदनामी सी हो गई। उसके लिए खुद ही यह एक पहेली सी थी कि वह इतनी आधुनिक है पर ऋजु की शादी को वह क्यों नहीं बर्दाश्त कर सकती! शायद ऊँची कुर्सी वाले सबके सब लोग ऑर्थोडॉक्स होते हैं। ऐसी परिस्थिति में महिला भी महिला के खिलाफ हो जाती है, यह बड़ी विडंबना है। ऐसी डावाँडोल सी स्थिति में ही एक दिन ऋजु अचानक अनामिका के दफ्तर में आ गई थी। दफ्तर उसका देखा-भाला था। सभी महिलाएँ अब जान गई थीं कि ऋजु अपनी माँ के यहाँ रहती है और कि मिस अनामिका के भाई ने उसे निकाल रखा है। ऋजु की बिटिया केशू अब चलने लगी थी, मामा, पापा कहने लगी थी और बहुत प्यारी सी थी। केशू को भी ऋजु लेती आई थी और आ कर अनामिका के चैंबर में बैठी थी। 
उन सभी महिलाओं ने शादी के कुछ महीने बाद तक तो अनामिका से कई किस्म की बातें की थीं - 'मिस अनु, ऋजु तो पहले कभी इसके साथ नजर आती थी कभी उसके साथ...' ये तमाम बातें सुनकर अनामिका बहुत अपमानित सा महसूस करती थी और उसके अपने मन की डगमगाहट का कारण शायद यही था। अब यही महिलाएँ ऋजु से कहने लगीं - 'यू आर इन्नोसेंट। तुम बेकुसूर हो। हम सब मिस अनु से कहेंगीं कि तुम्हें वापस बुला ले। हम लोग यह सब बर्दाश्त नहीं कर सकेंगीं कि तुम्हारा घर किसी भी हालत में टूटे।' और इन में से एक सीनियर महिला अनामिका को ढूँढ़ती-ढूँढ़ती अनामिका तक पहुँच भी गई थी। उससे बोली थी - 'समर्थ की वाइफ ऋजु आई है। आपके चैंबर में बैठी इंतजार कर रही है। अपनी बेटी केशू को भी लाई है। आप प्लीज, उसे प्यार दो अपना, और घर वापस बुला लो।' 
अनामिका तेजी से अपने चैंबर चली गई थी और ऋजु उसे देखते ही अनामिका के पाँव छूने लगी थी। अनामिका को कुछ अजीब सा लगा था कि ऋजु उसके पाँव भी छुए। पर वह जिस सोफे पर ऋजु बैठी थी, उसके और अपनी विशाल सी टेबल के बीच जगह बनाती अपनी कुर्सी तक पहुँच गई। कुछ देर तो अनामिका को सूझा ही नहीं कि आज आखिर क्या बात हो पाएगी ऋजु से, और कि वह ऋजु को क्या निष्कर्ष बताएगी? पर ऋजु ने क्या किया कि चुपचाप केशू का हाथ पकड़ती उसे अनामिका तक ले आई और केशू को भी अनामिका के चरणों में धकेलती बोली थी - 'इसके साथ इनसाफ करो दीदी। इसे मैं क्या जवाब दूँ अब। यह अभी तो पापा-पापा कहती है, पर इसके पापा हैं कौन, नहीं जानती? मुझे मेरा समर्थ वापस लौटा दो दीदी।' ऋजु को लगता रहा था कि क्योंकि अनामिका को मेरी शादी से सबसे ज्यादा एतराज रहा, इसलिए यह शादी शायद अनामिका ही तुड़वा रही है। समर्थ मेरे खिलाफ जा ही नहीं सकता। अनामिका चुप ही रही और किसी बहाने घंटी बजा बजा कर किसी न किसी को चैंबर में बुलाकर कोई काम बताती रही। चाय भी मँगाई अनामिका ने, पर ऋजु को कुछ भी हासिल नहीं हुआ, यहाँ आ कर केशू तक को अनामिका के चरणों में धकेलने से। 
अनामिका भाई के मोह में फँस गई थी या उसे अंजली के समधी पक्ष का खयाल था कि वहाँ इस शादी की क्या प्रतिक्रिया रही होगी। उसने तो अंजली की शादी में भी ऋजु को खास इसीलिए बुलवा भेजा था ताकि उसकी अनुपस्थिति पर अंजली की ससुराल से कोई सवाल न उठने लगे। अंजली तो यहीं, दिल्ली के ही ग्रेटर कैलाश में काफी पैसे वाले एक घर में गई है। 
अनामिका आखिर अपने ही द्वंद्व के आगे हार गई थी। उसे पता था कि समर्थ भी इन सभी महिलाओं द्वारा कही हुई बातों का शिकार सा हो गया लगता है। उसने क्या किया कि खुद को अधिक तनाव में डाला ही नहीं क्योंकि उसकी नौकरी और जिंदगी इतनी तेज रफ्तार सी थीं कि बैठकर घंटों किसी बात को सोचने की उसे फुर्सत ही न थी। उसने अपने ऑफिस में ही आने-जाने वाले असंख्य वकीलों में से एक सीनियर वकील से बात की कि मेरे भाई ने एक डाइवोर्स लड़की से शादी की है। अब उनकी आपस में बन नहीं पा रही। इस मैरेज को डिजाल्व कराना है। ऋजु को पता चला तो उसने समर्थ को चिट्ठी लिखकर कहा - 'ठीक है, मेरी किस्मत में पतियों से मुकदमेबाजी ही लिखी है तो मैं भी यह मुकदमा लडूँगी। इतनी आसानी से मैं तुम्हें छोड़ने वाली नहीं हूँ। एक मुकदमा और सही, मैं तुम्हें किसी भी हालत में तलाक देने वाली नहीं हूँ।' 
पर कितनी विडंबनापूर्ण बात है कि ऋजु को हर बार मोर्चा सँभालते ही खुद-ब-खुद एक भय सा घेर लेता है। केशू अब बात करते-करते पूछने लगी थी - 'मेले पापा? मेले पापा?' ऋजु कुछ न बता पाती और मुकदमा खिंचता रहा। ऋजु की मुकदमे में कोई दिलचस्पी न थी। उसे पता था कि अब उसका घर बनेगा नहीं। वह तो अंधविश्वास में आ कर एक ज्योतिषी की ही बात को सच मान बैठी थी। अंधविश्वास में उसकी माँ ही आ गई थी और उसे खींचकर किसी ज्योतिषी के पास ले गई थी। ज्योतिषी ने अब तक की परिस्थितियाँ सुनकर तुक्का ही मार दिया कि 'बेटी, तेरे नसीब में घर नाम की चीज लिखी ही नहीं।' ज्योतिषी ऐसा ही करते हैं, कि मरने वाली कोई बच्ची होती है तो कहते हैं यह साल इसके लिए खराब है। भाई साल खराब न होता तो यह बच्ची मरने के कगार पर आ कर खड़ी ही क्यों होती? पर ऋजु सोचने लगी, ठीक है, वही ज्योतिषी सही होगा। पर केशू को वह क्या जवाब देगी? मुकदमे को इसी सोच में एक साल बीत गया और एक दिन जब ऋजु ने बुद्धू से अदालत के गलियारे में ही कह दिया - 'ठीक है, मैं भी तुम्हें छोड़ दूँगी। हम वकील से बात कर सकते हैं, आपसी रजामंदी से छ महीने में ही तलाक हो जाता है। कह दो तुम अपनी दीदी से, उसे तो तुम देवी समझते हो न!' तब बुद्धू सचमुच हक्का-बक्का सा रह गया - 'क्या यह सचमुच तुम चाहती हो ऋजु?' 
बुद्धू अब तक अपनी सोनीपत की दफ्तरी जिंदगी से ही संतप्त था। दानसिंह ने उसकी नाक में दम कर रखा था। कभी वह पानी भरने वाले को दिए जा रहे पैसों पर लड़ पड़ता तो कभी दफ्तर की कुछ चीजें उठाकर बेच आता। ऋजु के तनाव में बुद्धू को इन तमाम बातों की फिक्र तक नहीं रह गई थी, पर वह चाहता था कि किसी प्रकार अब वह दिल्ली आ जाए। इधर ऋजु ने जो उससे कह दिया कि वह उसे तलाक देने को तैयार है तो वह भीतर ही भीतर अपने आपको खोखला सा महसूस करने लगा था। उसे हर पल वे दिन याद आते जब वह ऋजु के साथ दिल्ली के पार्कों उद्यानों में बैठा रहता था और ऋजु का प्यार पाकर खुद को जाने क्या का क्या समझने लगता था? ऋजु की तुलना में खुद को हीन लगते हुए भी उसे ऋजु का यह अहसान लगता था कि वह उससे शादी कर रही है, इतनी श्रेष्ठ लड़की! पर ऋजु ने तो अपने वकील के माध्यम से यह लिखकर भी दे दिया कि वह तलाक के लिए तैयार है, अगर कोई उचित खर्चा अपनी बच्ची को पालने के लिए उसे मिल जाए तो! पर समर्थ सोचने लगा कि यह सारी प्रक्रिया ही गलत थी। अपने भीतर ही भीतर वह खुद को एक थका हारा इनसान समझने लगा जिसका कहीं भी मन नहीं लगता, सिर्फ इसलिए कि उसके जीवन की सबसे अनमोल शख्सियत ऋजु उसे छोड़कर जा रही है! 
इधर अनामिका मुकदमे को तेजी से आगे बढ़ाती जा रही थी क्योंकि अब तो वह एक निर्णय ले ही चुकी थी और उधर बुद्धू को जब पता चला कि जज ने कोई तारीख तय कर दी है कि इस तारीख को लड़का-लड़की आपस में एक रकम तय कर लें जो लड़का-लड़की को देगा जिसके बाद यह मैरेज डिजाल्व कर दी जाएगी तो उसका ऋजु के प्रति बेहद प्यार उमड़ने सा लगा। उस तारीख को बुद्धू अदालत गया ही नहीं। उसके दफ्तर में बात फैल गई थी कि समर्थ तलाक ले रहा है और कि जरूर कोई चक्कर-वक्कर चला होगा। जंगल ऑफिस में तो इसी विभाग के किसी मि. भट्ट की शादी को सब याद करते हैं कि उसकी शादी किसी पोलिस इंस्पेक्टर महिला से हुई थी जो बेहद गर्म मिजाज थी और कुछ ही वर्षों में उसने पति को बता दिया था कि उसका जो एस.एच.ओ. है, उसी से उसका जनम-जनम का नाता है जो कभी नहीं टूटेगा। मि. भट्ट तो ऐसी गर्म मिजाज औरत से कभी तलाक नहीं ले सके और गम खाकर जीते रहे। पर कितनी चमत्कारी बात है कि जब मि. भट्ट पचपन के करीब के हुए तो जाने कैसे उस इंस्पेक्टर औरत ने जो खुद काफी सीनियर पोस्ट तक पहुँच चुकी थी, मि. भट्ट को रिहा कर दिया। सब कहते थे कि समर्थ की बीवी भी लगती तो ऐसी वैसी ही है, सो कभी न कभी वह भी समर्थ को छोड़ ही देगी। जंगल ऑफिस में अक्सर एक संवाद बहुत उछलता है - 'अरे यार, औरत जात है, कुछ तो करती ही होगी!' 
मि. सलूजा जब एक दिन रिलीवर बनकर सोनीपत आया था तब उसने ऑफिस की कई ऐसी ऊल-जलूल सी बातें बुद्धू को बताई थीं। बुद्धू को लेकिन लगा था वह जंगल ऑफिस जा कर एक-एक की चमड़ी उधेड़ कर रख देगा। सबसे कहेगा कि मेरी बीवी ने कुछ किया ही नहीं तो इतनी बकवास क्यों किए जाते हैं सब? मैंने ही उसे जलील किया और हमेशा जलील करता रहा। 
उस तारीख को बुद्धू नहीं गया तो अनामिका ने सौरभ को भेज कर अपना पक्ष अदालत में रखवा दिया था कि पंद्रह हजार देने को उन का परिवार तैयार है। इस पर मुकदमे की महिला जज ने सौरभ को झाड़ पिला दी कि पंद्रह हजार कोई रकम होती है एक औरत को जिंदगी भर के लिए छोड़ देने की? पर जज ने समर्थ की तनख्वाह वगैरह देखकर पच्चीस पर बात तय कर ली और पंद्रह दिन बाद की ही तारीख तलाक के लिए घोषित कर दी! 
समर्थ असमर्थ सा अदालत के गलियारे में खड़ा है। वकील का एक जूनियर वकील पार्टनर उसे मिलता है, उससे कहता है - 'फटाफट तैयार रहो। जज कह रही है किसी भी समय वह अपने निजी चैंबर में आपका तलाक करवा देगी। आपकी दीदी तो आज खुद आई है। पच्चीस हजार के कड़कड़ाते नोट भी लाई है। अब छुटकारा हुआ ही समझो।' 
और बुद्धू उससे कह रहा है - 'वकील साहब, मैं यह तलाक लेना ही नहीं चाहता! मैं जानता हूँ कि मेरी ऋजु ने कभी मुझसे कुछ छुपाया नहीं। उसने अपनी कोई बात मुझसे सीक्रेट रखी ही नहीं। अपने पति से अलग होकर वह सिर्फ दोबारा अपना घर बसाने को तड़पती रही। उस ने जो भी दोस्त इस बीच बनाए, सिर्फ इसलिए कि वह अपने माता-पिता का बोझ हटा सके। अपनी भाभियों के ताने सुनने से बच सके। पर उसे जो भी दोस्त मिला, उस ने उसके शरीर को ही भूखों की तरह हड़पना चाहा। उसे हार कर ऐसी दोस्तियाँ तोड़नी पड़ीं। और तब वह डर कर मेरे पास आई थी, हालाँकि वह डरती थी कि मैं अनामिका का भाई हूँ। कहीं अनामिका को ही न गुस्सा आ जाए उसके मेरे संबंध पर...!' 
वकील हक्का-बक्का सा यह सब सुनता रहा कि मिस अनामिका ने तो पूरा जोर लगा रखा है इस तलाक पर और अब हम मुकदमे को जीतने की कगार पर आ गए हैं, जबकि यह... पर उसने कहा - 'ठीक है, आप समझौता करना चाहते हैं तो इससे बढ़िया कोई बात हो ही नहीं सकती। चलकर जज को हम बता देंगे...' 
समर्थ कह रहा था - 'मैं ही उसे जलील करता रहा। उसे तमाचा भी मारा पर वह...' 
पर अभी जूनियर वकील ने तसल्ली देने के लिए बुद्धू की पीठ पर हाथ रखा ही कि दोनों के पीछे लंबा तगड़ा सा सीनियर वकील आ खड़ा हुआ जिसके हाथ में अनामिका ने यह मुकदमा दिया था। जूनियर उसे देखते ही बोला - 'ये पत्नी से समझौता करना चाहते हैं। पत्नी के साथ रहना चाहते हैं। कह रहे हैं ऋजु से मैं बेइंतिहा-बेइंतिहा प्यार करता हूँ, उसे छोड़ नहीं सकता। शायद बिटिया की फिक्र भी इन्हें सताने लगी है...' 
सुनते ही सीनियर वकील गलियारे में ही चीख पड़ा - 'वाट! हमने क्या इतने दिन इस मुकदमे में अदालत आ कर घास छीली है जो अब अपने हाथ काट कर दे दें? ये लड़की तलाक के लिए न मानती तो भी हम मुकदमा जीतने वाले थे। और सबसे बड़ी बात कि इनकी सिस्टर जो मैनेजर हैं, उन्होंने मुझे इस मुकदमे से किसी भी हालत में पीछे न हटने को कह रखा है...' 
बुद्धू अवाक था और अंतिम क्षण तक अवाक ही रहा। अदालत के कमरे में वह गया तो अनामिका फुर्ती से एक ब्रीफकेस सँभाले कई लोगों के बीच बैठी थी और उसके दोनों तरफ उसके ऑफिस के ही कुछ हट्टे-कट्टे मजबूत से एकाउंटेंट वगैरह बैठे थे। अनामिका के आगे बुद्धू कभी अधिक बोल नहीं पाता, कम से कम इन दिनों। जज ने कहा - 'इस केस के बाद मि. समर्थ बनाम ऋजु शर्मा का केस होगा...' 
बल्कि जो केस जज के सामने उस समय आया, उस पर उसने मिनटों में ही तारीख तय कर दी और अनामिका, समर्थ-ऋजु और इनके वकीलों को अपने निजी चैंबर में आने को कहकर वह सीट से उठकर चली गई। 
अपने चैंबर में उसने अनामिका के साथ आए एकाउंटेंट से कह दिया कि रुपये निकालो। पर ऋजु से वह बोली कि फौरन अभी, इसी समय दस हजार लेकर बेटी के नाम दस साल के लिए फिक्स्ड डिपॉजिट करा लाओ और रसीद इसी चैंबर में ले आओ। कहकर वह फिर उठकर चली गई और ये सब बाहर आ गए। ऋजु घंटे भर में ही जित्तू और अपने डैड के साथ लौट आई, बैंक की रसीद हाथ में थी। इधर बुद्धू को देखें तो जैसे कहीं है ही नहीं वह। होकर भी कहीं नहीं था वह। अवाक... अचंभे में!... कि क्या वह सब जो आज हो रहा है, यह सचमुच में ही हो रहा है? क्या इससे बड़ा कोई पाप होगा कि एक छोटी सी बच्ची को जिंदगी भर अकेले पालने का बोझ मैं अपनी ऋजु पर छोड़कर उसे बेसहारा छोड़ रहा हूँ? उस समय, जब जज ने दोबारा अपने चैंबर में आ कर दोनों को तलाकनामे पर अपने-अपने हस्ताक्षर करने को कहा तब दोनों की अँगुलियाँ काँपी थीं। कम से कम बुद्धू को अपने हाथों में कंपन महसूस हुई थी। ऋजु उस कंपन को शरीर-शरीर में ही छुपा गई थी। बुद्धू को पता था कि वह इस क्षण एक ऐसा पाप कर रहा है जिसका बोझ उसके मरते दम तक उसका पीछा नहीं छोड़ेगा। उसके पास मदद के लिए अनामिका को देखने की भी शक्ति नहीं थी क्योंकि सबसे बड़ी विडंबना तो यही थी कि इस पूरी प्रक्रिया के दौरान अनामिका ने एक बार भी उसकी तरफ देखा तक नहीं था! उसके चेहरे पर कैसी तो एक निर्ममता सवार थी आज दिन भर! 
